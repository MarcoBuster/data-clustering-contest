<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/shivsena-against-bjp-in-maharashtra-says-can-form-govt-in-maha-without-bjp.html"/>
    <meta property="og:site_name" content="DoolNews"/>
    <meta property="article:published_time" content="2019-11-01T12:43:00+00:00"/>
    <meta property="og:title" content="'ഇത് എഴുതിവെച്ചോളൂ, മുഖ്യമന്ത്രി ശിവസേനയില്‍നിന്ന് തന്നെ'; ബി.ജെ.പിയെക്കൂടാതെ സര്‍ക്കാരുണ്ടാക്കാന്‍ ശിവസേന"/>
    <meta property="og:description" content="National News India മഹാരാഷ്ട്രയില്‍ മുഖ്യമന്ത്രിക്കസേരയ്ക്കുവേണ്ടിയുള്ള ചരടുവലി അവസാനിക്കുന്നില്ല. മുഖ്യമന്ത്രി സ്ഥാനമല്ലാതെ മറ്റൊരു അനുരഞ്ജനത്തിനും തയ്യാറല്ലെന്ന് ആവര്‍ത"/>
  </head>
  <body>
    <article>
      <h1>'ഇത് എഴുതിവെച്ചോളൂ, മുഖ്യമന്ത്രി ശിവസേനയില്‍നിന്ന് തന്നെ'; ബി.ജെ.പിയെക്കൂടാതെ സര്‍ക്കാരുണ്ടാക്കാന്‍ ശിവസേന</h1>
      <address><time datetime="2019-11-01T12:43:00+00:00">01 Nov 2019, 12:43</time> by <a rel="author">ന്യൂസ് ഡെസ്‌ക്</a></address>
      <p>മഹാരാഷ്ട്രയില്‍ മുഖ്യമന്ത്രിക്കസേരയ്ക്കുവേണ്ടിയുള്ള ചരടുവലി അവസാനിക്കുന്നില്ല. മുഖ്യമന്ത്രി സ്ഥാനമല്ലാതെ മറ്റൊരു അനുരഞ്ജനത്തിനും തയ്യാറല്ലെന്ന് ആവര്‍ത്തിക്കുകയാണ് ശിവസേന.</p>
      <p>മുഖ്യമന്ത്രി സ്ഥാനം ശിവസേനയ്ക്ക് അവകാശപ്പെട്ടതാണെന്നും അതില്‍ കുറഞ്ഞ ഒരു വിട്ടുവീഴ്ചയ്ക്കും പാര്‍ട്ടി തയ്യാറല്ലെന്നും പാര്‍ട്ടി നേതാവ് സഞ്ജയ് റാവത്ത് പറഞ്ഞു. ബി.ജെ.പിയെക്കൂടാതെ സര്‍ക്കാരുണ്ടാക്കാന്‍ ശിവസേനയ്ക്കാകുമെന്നും അദ്ദേഹം കൂട്ടിച്ചേര്‍ത്തു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>‘മുഖ്യമന്ത്രി ശിവസേനയില്‍നിന്നായിരുക്കും. ഉദ്ധവ് താക്കറെ അങ്ങനെത്തന്നെയാണ് പറഞ്ഞിട്ടുള്ളത്. ഇത് എഴുതിവെച്ചോളൂ, മുഖ്യമന്ത്രി ശിവസേനയില്‍നിന്ന് തന്നെയായിരിക്കും’, സഞ്ജയ് റാവത്ത് പറഞ്ഞു.</p>
      <related>
        <a href="https://www.doolnews.com/all-eyes-on-maharashtra-fadnavis-likely-to-be-elected-leader-of-bjp-legislative-party.html?utm_source=doolnews&amp;utm_medium=related"/>
      </related>
      <p>മഹാരാഷ്ട്രയില്‍ സര്‍ക്കാരുണ്ടാക്കാന്‍ ശിവസേനയ്ക്ക് മൂന്നില്‍ രണ്ട് ഭൂരിപക്ഷം കിട്ടുമെന്നും സഞ്ജയ് റാവത്ത് പറഞ്ഞു.</p>
      <p>‘ആര്‍ക്കാണോ ഭൂരിപക്ഷമില്ലാത്തത്, അവര്‍ക്കാണ് സര്‍ക്കാരുണ്ടാക്കാന്‍ ധൈര്യമില്ലാത്തത്. മഹാരാഷ്ട്രയില്‍ എങ്ങനെ സഖ്യമുണ്ടാക്കണമെന്നതിനെക്കുറിച്ച് സഖ്യത്തിന് മുമ്പേ ചര്‍ച്ച ചെയ്തിരുന്നതാണ്’, റാവത്ത് വിശദീകരിച്ചു.</p>
      <p>ഇരുപാര്‍ട്ടികള്‍ക്കുമായി അഞ്ച് വര്‍ഷത്തെ മുഖ്യമന്ത്രി സ്ഥാനം വീതിച്ച് നല്‍കണമെന്നായിരുന്നു ശിവസേന തെരഞ്ഞെടുപ്പിന് മുമ്പേ ആവശ്യപ്പെട്ടിരുന്നത്. എന്നാല്‍ മുഖ്യമന്ത്രിസ്ഥാനം പങ്കുവയ്ക്കാനുള്ള സേനയുടെ ആവശ്യത്തിന് വഴങ്ങില്ലെന്ന നിലപാടിലാണ് ദേവേന്ദ്ര ഫഡ്നാവിസ്. ഇല്ലാത്ത വാഗ്ദാനത്തിന്റെ പേരില്‍ കള്ളപ്രചാരണം നടത്തി മുഖ്യമന്ത്രിയാവാമെന്ന് ആരും കരുതേണ്ടെന്നും ഫഡ്നാവിസ് പറഞ്ഞിരുന്നു.</p>
      <related>
        <a href="https://www.doolnews.com/congress-stand-in-maharashtra-politics-147.html?utm_source=doolnews&amp;utm_medium=related"/>
      </related>
      <p>അതേസമയം, തര്‍ക്കങ്ങള്‍ മുറുകവേ നിയമസഭാ കക്ഷി യോഗത്തില്‍നിന്ന് ബി.ജെ.പി ദേശീയ അധ്യക്ഷന്‍ അമിത് ഷാ വിട്ടുനിന്നിരുന്നു. നാല് സ്വതന്ത്ര എം.എല്‍.എമാരുടെ പിന്തുണകൂടി ഉറപ്പിച്ച സേന പിന്നോട്ടില്ലെന്ന് വ്യക്തമാക്കിയ സാഹചര്യത്തിലായിരുന്നു അമിത് ഷായുടെ നീക്കം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/l6NzGg8D9aE" width="500" height="281" data-service="Youtube" scrolling="no"/>
      </figure>
    </article>
  </body>
</html>