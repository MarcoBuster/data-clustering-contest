<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/stolichna-vlada-povidomila-koli-u-nazemnomu-transporti-mozhna-bude-platiti-bankivskoyu-kartkoyu-637006.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T12:50:07+00:00"/>
    <meta property="og:title" content="Столична влада повідомила, коли у наземному транспорті можна буде платити банківською карткою"/>
    <meta property="og:description" content="У наземному транспорті з'явиться можливість оплати однією карткою за кількох осіб"/>
  </head>
  <body>
    <article>
      <h1>Столична влада повідомила, коли у наземному транспорті можна буде платити банківською карткою</h1>
      <address>
        <time datetime="2019-11-01T12:50:07+00:00">01 Nov 2019, 12:50</time>
      </address>
      <h4>У наземному транспорті з'явиться можливість оплати однією карткою за кількох осіб</h4>
      <p>У Києві сплатити за проїзд за допомогою банківської картки або мобільних додатків Apple Pay та Google Pay можна буде і в наземному транспорті. Запуск системи запланований на листопад. Про це під час брифінгу повідомив директор Департаменту інформаційно-комунікаційних технологій Юрій Назаров.</p>
      <p>«Уже в листопаді з’явиться можливість сплачувати за проїзд у наземному транспорті банківською карткою або смартфоном. Ми робимо обіг коштів у сфері пасажирських перевезень більш прозорим. Крім того, це ще один крок у розвитку cashless-напряму у Києві. А найголовніше те, що безготівкова оплата – це зручний і безпечний для пасажирів спосіб оплати», – пояснив директор Департаменту.</p>
      <p>Окрім того, для наземного транспорту планують реалізувати можливість оплати однією карткою за кількох осіб.</p>
      <p>Раніше повідомлялося, що функціонал оплати безконтактними банківськими картами за транспортні послуги в наземному транспорті <a href="https://glavcom.ua/kyiv/news/e-kvitok-u-tramvayah-i-troleybusah-kijeva-mozhna-bude-platiti-bankivskoyu-kartoyu-632039.html">буде впроваджений з 1 листопада 2019 року.</a></p>
      <p>При цьому таку оплату зможуть перевірити контролери «Київпастрансу», прочитавши з валідаторів інформацію про те, чи була оплата з певною карти, за допомогою спеціального пристрою.</p>
      <p>Зараз безконтактною банківською картою і телефонами, які підтримують NFC, можна заплатити за проїзд в підземці. Всі 52 станції столичного метрополітену вже оснащені спеціальними турнікетами, де можна оплатити проїзд за допомогою банківської карти.</p>
      <p>Нагадаємо, що у 2015 році київський метрополітен став 5-м у світі, де можна оплатити проїзд безконтактною банківською карткою безпосередньо на турнікеті або за допомогою мобільних додатків Apple Pay та Google Pay.</p>
      <p>Використання електронних засобів оплати заощаджує час пасажирам, а використання е-квитка – кошти.</p>
      <related>
        <a href="https://glavcom.ua/kyiv/news/stalo-vidomo-skilki-pasazhiriv-shchodnya-koristuyutsya-e-kvitkom-u-kijivskiy-pidzemci-636989.html"/>
        <a href="https://glavcom.ua/vinnytsia/publications/koli-u-vinnici-zapustyat-e-kvitok-u-gromadskomu-transporti-636946.html"/>
        <a href="https://glavcom.ua/kyiv/news/drugiy-vihid-na-svyatoshini-vidkrivajetsya-pislya-remontu-stanciya-zminilasya-do-nepiznavanosti-foto-636722.html"/>
      </related>
    </article>
  </body>
</html>