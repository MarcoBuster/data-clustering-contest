<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/01/news/spagna_la_violentano_in_4_a_turno_ma_lei_e_incosciente_pena_ridotta_per_gli_stupratori-240019007/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T12:32:00+00:00"/>
    <meta property="og:title" content="Spagna, la violentano a turno in 5 ma lei è &quot;incosciente&quot;: pena ridotta per gli stupratori"/>
    <meta property="og:description" content="Un tribunale di Barcellona ha riconosciuto cinque uomini colpevoli di &quot;abuso&quot; e non di stupro ai danni di un'adolescente, riducendo la detenzione"/>
  </head>
  <body>
    <article>
      <h1>Spagna, la violentano a turno in 5 ma lei è "incosciente": pena ridotta per gli stupratori</h1>
      <h2>Un tribunale di Barcellona ha riconosciuto cinque uomini colpevoli di "abuso" e non di stupro ai danni di un'adolescente, riducendo la detenzione solo perché la vittima, sotto effetto di alcol e droga, era in stato confusionale. La legge spagnola lo consente e la gente scende in piazza</h2>
      <address>
        <time datetime="2019-11-01T12:32:00+00:00">01 Nov 2019, 12:32</time>
      </address>
      <p>BARCELLONA - "La vittima non sapeva cosa stesse e cosa non stesse facendo, di conseguenza non aveva la capacità di accettare od opporsi ai rapporti sessuali che la maggior parte degli imputati ha avuto con lei". Con queste parole, riferisce <i>El Pais</i>, il giudice ha ridimensionato la pena ai cinque stupratori, due spagnoli due cubani e un argentino, di una ragazzina di 14 anni. Il reato è abuso sessuale, non stupro.<br/><br/>Per la legge spagnola il reato di stupro sussiste solo in presenza di uso della forza o minaccia, mentre, in questo caso, la giovane si trovava in "stato di incoscienza" indotto da alcol e droghe, e non ha dunque opposto resistenza ai suoi aguzzini. Tenuto conto anche delle proteste suscitate da una simile sentenza del 2016, è in corso una revisione della norma ma, nonostante questo, il tribunale catalano ha condannato cinque dei sei imputati iniziali al processo a condanne tra i 10 e 12 anni di prigione, contro i 15-20 previsti per la violenza sessuale. Il sesto è stato assolto per non aver commesso il fatto. Nuove proteste sono quindi scoppiate in Spagna da parte dei movimenti per la difesa dei diritti delle donne.<br/><br/>La giovane stava partecipando nel 2016 a una festa in una fabbrica abbandonata a Manresa, cittadina al centro della Catalogna, quando, sotto effetto di alcol e droghe, seguì un ragazzo in un edificio appartato dove l'attendevano altri uomini. Dopo averla violentata, il giovane invitò gli amici a fare lo stesso: "Ora tocca a te, ma 15 minuti, non di più". La minore, nel processo, disse di essere stata drogata a proposito e di ricordare poco dell'accaduto, ma in un messaggio telefonico alla sua migliore amica si diceva certa di avere subito le violenze. Dichiarò inoltre di ricordare vagamente di essere stata costretta all'atto sessuale da una pistola. Fatto negato dagli imputati.<br/><br/>In Spagna è attualmente in corso una revisione per decidere se basare i casi di stupro sul consenso esplicito di una donna al sesso. Numerosi Paesi europei hanno modificato le loro leggi negli ultimi anni: la Svezia ha cambiato la legge l'anno scorso e la Danimarca sta facendo lo stesso.<br/><br/>La sindaca di Barcellona <b>Ada Colau</b> ha denunciato la sentenza definendola "una condanna oltraggiosa. "Non sono un giudice e non so quanti anni di prigione si meritano, quello che so è che non è un abuso, è uno stupro", ha scritto su Twitter.</p>
      <figure>
        <iframe data-src="https://twitter.com/AdaColau/status/1189892857106178048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>I gruppi per i diritti delle donne hanno reagito con rabbia e sgomento. Gli utenti furiosi hanno commentato il caso con l' hashtag come JusticiaPatriarcal e #NoEsAbusoEsViolacion (Non è un abuso ma stupro).</p>
      <figure>
        <iframe data-src="https://twitter.com/masfeministas_/status/1189927909458415616?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Marcha7Nmadrid/status/1190224146443227136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>