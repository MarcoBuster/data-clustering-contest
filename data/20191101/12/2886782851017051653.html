<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/01/sikerult-levente-gyogyitasara-is-osszegyult-a-700-millio"/>
    <meta property="og:site_name" content="euronews"/>
    <meta property="article:published_time" content="2019-11-01T12:37:25+00:00"/>
    <meta property="og:title" content="„Sikerült” – Levente gyógyítására is összegyűlt a 700 millió"/>
    <meta property="og:description" content="Zentéhez hasonlóan a világ legdrágább gyógyszerével fog esélyt kapni a teljes értékű életre. Levente decemberben lesz két éves, addig kell elkezdeni a kezelést."/>
  </head>
  <body>
    <article>
      <h1>„Sikerült” – Levente gyógyítására is összegyűlt a 700 millió</h1>
      <address><time datetime="2019-11-01T12:37:25+00:00">01 Nov 2019, 12:37</time> by <a rel="author">Németh Árpád</a></address>
      <p>
        <b>„Lassan tényleg elfogynak a szavak és csak ismételni tudjuk magunkat, köszönjük, hálásak vagyunk!” – ezt üzente legutóbbi, keddi <a href="https://www.facebook.com/pg/LeventeSMA2/posts/">Facebook-bejegyzésében</a> Levente édesanyja azok után, hogy kiderült, kisfia kezelésére is összegyűlt a 700 millió forint.</b>
      </p>
      <p>Az enyingi gyermek – Zentéhez hasonlóan – gerincvelő eredetű izomsorvadásban, SMA-betegségben (spinal muscular atrophy) szenved. A tudomány mai állása szerint állapotán csak a világ legdrágább gyógyszere, az amerikai <b><a href="https://www.zolgensma.com/">Zolgensma</a></b> segíthet.</p>
      <figure>
        <img src="https://static.euronews.com/articles/stories/04/27/38/84/534x356_cmsv2_30789d71-ca21-5edf-9e4d-faad710b3877-4273884.jpg"/>
        <figcaption>A Zolgensma laboratóriumi körülmények közöttForrás: Novartis/Vargosz</figcaption>
      </figure>
      <p>Amint arról az Euronews is beszámolt, Zente már <b><a href="https://hu.euronews.com/2019/10/29/megkapta-zente-az-eletmento-kezelest">megkapta az életmentő kezelést</a></b>. Jól van – karanténban, szigorú megfigyelés alatt tartják.</p>
      <p>A kezeléshez Zente családjának nem kellett az Egyesült Államokba utaznia, noha, hogy a módszert még nem engedélyezték Európában. A drága gyógyszert szárazjégen szállították Magyarországra, -60 és -80 fokos hőmérsékleten. De biztosra mentek: pár nappal korábban – üres ampullákkal – egy próbarepülést végeztek kiderítendő, tartható-e a nélkülözhetetlen, alacsony hőmérséklet.</p>
      <h3>A kezelés</h3>
      <p>Hasonló kezelés vár most Leventére, akit az SMA 2-es kóddal jelölnek. Zente az SMA 1-es. Zente a világon a negyedik gyermek, akit ezzel az eljárással gyógykezelnek (Magyarországon az első), Levente lesz az ötödik (Magyarországon a második).</p>
      <p>Levente decemberben tölti be második életévét. Az infúziós kezelést azt megelőzően kell elkezdeni.</p>
      <p>A mosolygós gyermek nemrég egy labdát kapott ajándékba. Tudja, hogy rúgni kellene, de nehezen megy. Betegsége következtében. Ezért a kezével emeli a lábát, hogy mégis menjen a rúgás. Édesanyja osztotta meg a megindító felvételt:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fszamler.viktoria%2Fvideos%2F2279164578862564%2F&amp;show_text=&amp;width=640" width="640" height="1143" data-service="Facebook" scrolling="no"/>
      </figure>
      <h3>A bőkezű adományozók</h3>
      <p>Levente édesanyját, Viktóriát felbátorította, hogy Zente gyógyítására összegyűlt a 700 millió, így ő is a közösséghez fordult segítségért. A legbőkezűbb adományozó ezúttal is a Mészáros Lőrinc volt 120 millióval. Felkérésére más nagyvállalkozók további 180 milliót ajánlottak fel. A Mészáros-csoport kommunikációs igazgatója „<i>példaértékű</i>”-nek tartja a társadalmi összefogást, amelynek köszönhetően rövid idő alatt két SMA-betegségben szenvedő gyermek „<i>is esélyt kapott a teljes értékű életre</i>”.</p>
      <p>Levente édesanyja a Facebook-oldalon egyébként azt írta: „495 millió forint + 70.962 euró és 13 ezer font gyűlt össze”.</p>
      <h3>Leállt a gyógyszerkísérlet folytatása</h3>
      <p>A gyártó közben egy erősebb hatóanyagú Zolgensma-változatot is kifejlesztett, amelytől azt remélték, hogy idősebb gyermekeken is segíthet. A klinikai kísérleteket azonban le kellett állítani, mert az azt megelőző állatkísérletek során problémák merültek fel – jelentette a Novartis gyógyszergyár.</p>
    </article>
  </body>
</html>