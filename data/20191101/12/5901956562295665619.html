<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/lara-jankovic-kot-prostitutka-240176"/>
    <meta property="og:site_name" content="Slovenske novice"/>
    <meta property="article:published_time" content="2019-11-01T12:22:00+00:00"/>
    <meta property="og:title" content="Lara Jankovič kot prostitutka"/>
    <meta property="og:description" content="Igralka ​Lara Jankovič se je v bogati in dolgoletni karieri znašla v številnih vlogah, a ta, ki jo bo oboževalcem premierno predstavila ta četrtek, je zagotovo nekaj posebnega. Jankovičeva se ..."/>
  </head>
  <body>
    <article>
      <h1>Lara Jankovič kot prostitutka</h1>
      <h2>Gledalcem bo razgrnila dušo prodajalke ljubezni Vivian.</h2>
      <address><time datetime="2019-11-01T12:22:00+00:00">01 Nov 2019, 12:22</time> by <a rel="author">A. K.</a></address>
      <p>Igralka ​<b>Lara Jankovič</b> se je v bogati in dolgoletni karieri znašla v številnih vlogah, a ta, ki jo bo oboževalcem premierno predstavila ta četrtek, je zagotovo nekaj posebnega. Jankovičeva se bo namreč znašla v vlogi prostitutke Vivian, ki se je za poklic odločila iz praktičnih razlogov. Lahko bi postala kar koli drugega, vendar delo najrajši opravlja leže in doma. Za dobro plačilo je vedno pripravljena sodelovati, ima pa svoja načela, od katerih ne odstopa, tudi če se svet podre.</p>
      <blockquote>Telesnost je le pika na i dobremu partnerstvu.</blockquote>
      <p>Komedija Poredna Vivi je odlično sredstvo, da množici približamo tabuje, poleg tega igralka precej hudomušno in iskreno razgrne dušo prostitutke. »Prostitucija je bila, je in vedno bo, zato Vivi prikupno pove, da se ne razlikujemo toliko med sabo, kot si mislimo. Ob svoji dejavnosti se dotakne številnih življenjskih resnic, našteva, kaj vse bi lahko postala, a kakor koli obrne, je najbolje, da je to, kar je: sama svoj šef. Ne posvečamo se samo mesenosti, tudi malce globlje gremo, v moško-ženske odnose. Telesnost je le pika na i dobremu partnerstvu, saj če ni pravega zaupanja, odprtosti, iskrenosti, sprejemanja sebe in partnerja v najbolj intimnem pomenu, potem, oprostite, tudi orgazma ne bo,« brez dlake na jeziku pove Jankovičeva, ki je že večkrat iskreno spregovorila o odnosih, tudi o svojih, zaradi česar jo je mati menda večkrat kritizirala.</p>
    </article>
  </body>
</html>