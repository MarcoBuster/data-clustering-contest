<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/zaplakhi-v-grmen-predi-balotazha-405559.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-01T12:13:00+00:00"/>
    <meta property="og:title" content="Заплахи в Гърмен преди балотажа"/>
    <meta property="og:description" content="&quot;ДПС не може да те опази, докато спиш...&quot;! &quot;Ще направя пред очите ти семейството ти инвалиди&quot;. Такова съобщение получил на телефона си кандидатът на Д..."/>
  </head>
  <body>
    <article>
      <h1>Заплахи в Гърмен преди балотажа</h1>
      <address>
        <time datetime="2019-11-01T12:13:00+00:00">01 Nov 2019, 12:13</time>
      </address>
      <p>За поредна заплаха дни след Черноочене съобщава "Струма".</p>
      <p>"ДПС не може да те опази, докато спиш..."! "Ще направя пред очите ти семейството ти инвалиди". Такова съобщение получил на телефона си кандидатът на ДПС за кмет на Гърмен Феим Иса няколко дни преди балотажа му с досегашния кмет на общината Минка Капитанова от Български демократичен център /БДЦ /, пише struma.com.</p>
      <p>Съобщението съдържа кървава заплаха за живота и здравето на семейството на Иса, който бе управник в най-голямото село в общината Рибново. Феим Иса е депозирал жалба в полицията, в която твърди, че съобщението е изпратено на 30-ти октомври около 19 часа и е с текст:</p>
      <p>"Ако до утре 14 часа не си подадеш молба за напускане на кметската надпревара твоето семейство ще бъдат инвалиди, ще влезна у вас и ще гледаш как ги правя инвалиди, сега имаш избор, офертата важи до 14 часа. ДПС не може да те опази докато спиш".</p>
      <p>Полицията издирва подателя на кървавата заплаха. Припомняме, че на първия тур на изборите в Гърмен бе отчетена 76 % избирателна активност, като най-много гласували бяха в село Рибново - 2270 души.</p>
      <p>В кметската надпревара в общината се включиха 7 кандидата, ГЕРБ имаше свой кандидат, участваше и бившият кмет на Гърмен и бивш депутат Ахмед Башев от коалиция "Ние гражданите".</p>
      <p> </p>
    </article>
  </body>
</html>