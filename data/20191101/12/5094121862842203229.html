<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/havlovo-auto-parkovalo-v-hradisti-pred-hvezdou-pripomnelo-vyroci-sametu-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T12:17:00+00:00"/>
    <meta property="og:title" content="Legendární Havlovo auto parkovalo v Hradišti před Hvězdou. Připomnělo výročí"/>
    <meta property="og:description" content="Volkswagen Golf Václava Havla ve středu večer zaparkovaný před kinem Hvězda v Uherském Hradišti byl pomyslnou třešničkou na dortu jedné z připomínek 30 let od sametové revoluce."/>
  </head>
  <body>
    <article>
      <h1>Legendární Havlovo auto parkovalo v Hradišti před Hvězdou. Připomnělo výročí</h1>
      <address><time datetime="2019-11-01T12:17:00+00:00">01 Nov 2019, 12:17</time> by <a rel="author">Pavel Bohun</a></address>
      <p>Na prezentaci snímku Tady Havel, slyšíte mě?, kde nechyběl jeho režisér Petr Jančárek ani moderátor večera herec Josef Kubáník, přijel do hradišťského biografu oním legendárním vozidlem jeho současný majitel David Hubáček z Luhačovic.</p>
      <p>„Jak jsem se k němu dostal je na dlouhé povídání. To auto se půldruhého roku hledalo a dalších pět a půl roku renovovalo,“ přibližuje David Hubáček příběh o prezidentovu volkswagenu.</p>
      <p>Shodou okolností byly poslední úpravy na něm dokončeny 5. října, kdy by Václav Havel slavil své narozeniny.</p>
      <figure>
        <img src="https://g.denik.cz/23/d7/apartmany-na-havlove-hradecku-kravina-a-devastace-prirody-zlobi-se-mistni-02_denik-150-3x2.jpg"/>
      </figure>
      <aside>
        <a href="https://www.denik.cz/cestovani/apartmany-na-havlove-hradecku-kravina-a-devastace-prirody-zlobi-se-mistni-20191010.html">Apartmány na Havlově Hrádečku? Kravina a devastace přírody, zlobí se místní Přečíst článek ›</a>
      </aside>
      <p>„Zrovna v ten den mi opravář volal, Davide, je to hotové, aniž by tušil tu symboliku,“ vysvětluje Luhačovjan. Jedná se o automobil, který Václav Havel koupil v roce 1987, jako československý občan a tehdy disident.</p>
      <p>„Používal ho ještě v roce 1989, jako prezidentské vozidlo, protože odmítl jezdit s šestsetřináctkou po Husákovi,“ vypráví David Hubáček.</p>
      <p>Volkswagena Havel vlastnil podle Hubáčkových slov do chvíle, než začal používat renaulta, od portugalského prezidenta.</p>
      <p>„Na záběrech z roku 1989 je krásně vidět, jak s tím golfem jezdí v rámci Občanského fóra a obklopují ho davy. Já ten vůz vnímám jako auto, které nás dovezlo ke svobodě,“ doplňuje jeho současný majitel.</p>
      <h3>200 hodin natočeného materiálu</h3>
      <p>Od režiséra snímku Tady Havel, slyšíte mě?, se návštěvníci v kině dozvěděli celou řadu zajímavostí o našem bývalém prezidentovi i o filmu samotném.</p>
      <p>„Neuvidíte dnes celý film, spatří světlo světa příští rok, zhlédnete ukázky, které jsem přivezl a doufám že mi k nim řeknete své názory,“ uvedl na začátku Petr Jančárek.</p>
      <figure>
        <img src="https://g.denik.cz/23/34/havel_100511_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/na-hradecku-se-vaclav-havel-citil-nejlip-20181218.html">Na Hrádečku se Václav Havel cítil nejlíp, vzpomíná soused od vedle Přečíst článek ›</a>
      </aside>
      <p>Ten se k natáčení dostal v dubnu 2009, když ho Václav Havel oslovil, aby točil jeho soukromí, což činil dva a půl roku, až do prezidentovy smrti. Vzniklo tak více než 200 hodin časosběrného filmového materiálu.</p>
      <p>„Bude z toho z toho celovečerní film. Od počátku projektu ale plánujeme, že po nezbytné editaci nepovedených záběrů pak chceme ten materiál kompletně celý zveřejnit pro badatelskou a studentskou veřejnost, aby to neleželo u mě ve sklepě. Pravděpodobně se tak stane ve spolupráci s Florida Internacional University v Mayami, která nám nabídla, že by to technicky zajistila a celosvětově zpřístupnila na internetu,“ upřesnil režisér snímku.</p>
    </article>
  </body>
</html>