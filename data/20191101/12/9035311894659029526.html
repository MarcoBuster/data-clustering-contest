<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/01/video-para-nakil-aracindan-35-saniyede-binlerce-dolar-alip-kactilar"/>
    <meta property="og:site_name" content="euronews"/>
    <meta property="article:published_time" content="2019-11-01T12:54:24+00:00"/>
    <meta property="og:title" content="Para nakil aracından 35 saniyede binlerce doları alıp kaçtılar"/>
    <meta property="og:description" content="Amerika Birleşik Devletleri'nin (ABD) Colorado eyaletine bağlı Denver şehrinde kimliği belirsiz otomatik silahlı 3 soyguncu, bir bankaya para transferi yapan araçtan binlerce doları çalarak kayıplara karıştı. Güvenlik kameralarına yansıyan soyguncuların paraları alıp kaçması sadece 35 saniye sürdü."/>
  </head>
  <body>
    <article>
      <h1>Para nakil aracından 35 saniyede binlerce doları alıp kaçtılar</h1>
      <address><time datetime="2019-11-01T12:54:24+00:00">01 Nov 2019, 12:54</time> by <a rel="author">Kerem Congar</a></address>
      <p>Amerika Birleşik Devletleri'nin (ABD) Colorado eyaletine bağlı Denver şehrinde kimliği belirsiz otomatik silahlı 3 soyguncu, bir bankaya para transferi yapan araçtan binlerce doları çalarak kayıplara karıştı.</p>
      <p>FBI tarafından perşembe günü yayınlanan güvenlik kamerası görüntülerinde zırhlı ve camları karartılmış bir araçtan çıkan 3 kişinin, Greenwood kasabasında bulunan Colorado Bankası'nın önüne gelerek güvenlik görevlisini etkisiz hale getirdiği ve bankaya ait para dolu kamyondan, içinde binlerce dolar bulunan para çuvallarını alarak hızla kaçtıkları görülüyor.</p>
      <p>Soyguncuların paraları alıp araçlarına binerek kaçması sadece 35 saniye sürüyor.</p>
      <figure>
        <iframe src="https://www.youtube.com/embed/oqxYwx4ZPmo" width="640" height="360" data-service="Youtube" scrolling="no"/>
      </figure>
      <p>Geçtiğimiz çarşamba günü öğlen 14.30 civarında yaşanan olayda tamamıyla siyah giyinen ve gözlük takan soygunculardan birinin elinde AK- 47 (Kalaşnikof) benzeri otomatik bir tüfek olduğu ve diğer soyguncularda da yarı otomatik silahlar olduğu tespit edildi.</p>
      <p>Polis olayda ölen ya da yaralanan olmadığını açıklarken <a href="https://tr.euronews.com/2019/10/22/abd-suclarla-mucadele-icin-siginmaci-ve-gocmenlerden-dna-ornegi-alacak">FBI</a> Denver şubesi Twitter'da paylaştığı mesajında soygunculara ait aracın marka, renk ve plakasını paylaşarak bölge halkından yardım istedi. FBI soyguncularla ilgili somut bilgi getirene 2000 dolar nakit para ödülü vereceğini açıkladı. Denver'ın güneyinde bulunan Greenwood kasabasının 14 bin civarında nüfusu bulunuyor.</p>
      <figure>
        <iframe data-src="https://twitter.com/euronewses/status/1190039503613956096" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>FBI yetkilileri, zırhlı bir aracı soymanın 20 yıla kadar hapisle cezalandırılabileceğini, soygunda kullanılan silahların türüne göre bu cezanın artabileceğini açıkladı. Banka görevlileri soyguncuların ne kadar para çaldıklarına dair bir bilgi paylaşmadı.</p>
      <p><a href="https://www.fbi.gov/file-repository/bank-crime-statistics-2018.pdf/view">ABD'de resmi rakamlara göre</a> 2018 yılında 3033 banka soygunu girişimi yaşandı. Bunların büyük bir çoğunluğu ticari bankaların şubelerinde gerçekleşirken, 200'ü kadın 3289 kişi suça karıştı.</p>
      <ul>
        <li>
          <b>
            <a href="https://tr.euronews.com/2019/09/20/unlu-satonun-sahibini-baglayan-hirsizlar-2-milyon-euro-degerinde-degerli-esya-caldi">Ünlü şatonun sahibini bağlayan hırsızlar 2 milyon euro değerinde değerli eşya çaldı</a>
          </b>
        </li>
        <li>
          <b>
            <a href="https://tr.euronews.com/2019/09/04/bir-el-arabasi-depodan-nasil-kacirilir-rus-cocuklarin-zorlu-el-arabasi-hirsizligi">Bir el arabası depodan nasıl kaçırılır? Rus çocukların 'zorlu' el arabası hırsızlığı</a>
          </b>
        </li>
        <li>
          <a href="https://tr.euronews.com/2019/08/15/paris-te-bir-hirsiz-posta-kutularina-birakilan-anahtarlarla-70-ten-fazla-ev-soydu">
            <b>Paris’te bir hırsız, posta kutularına bırakılan anahtarlarla 70'ten fazla ev soydu</b>
          </a>
        </li>
      </ul>
      <p>Ek kaynaklar<b> • NBC</b></p>
    </article>
  </body>
</html>