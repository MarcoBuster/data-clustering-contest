<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/01/islamic-state-names-abu-bakr-al-baghdadi-successor-threatens-us.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-01T12:44:00+00:00"/>
    <meta property="og:title" content="ഐഎസ് ചിതറിയില്ല, ബഗ്ദാദിക്ക് പിൻഗാമി; കൊടുംക്രൂരത കൊണ്ട് യുഎസിനെ ഞെട്ടിക്കും"/>
    <meta property="og:description" content="ബെയ്റുട്ട്∙ ഭീകരസംഘടന ഇസ്‌ലാമിക് സ്റ്റേറ്റ് (ഐഎസ്) ഒടുവിൽ അബൂബക്കർ അൽ ബഗ്‌ദാദിയുടെ മരണം സ്ഥിരീകരിച്ചു. എന്നാൽ ലോകം കൂടുതൽ സമാധാനപൂർണമായി എന്ന യുഎസ്.Abu bakr Al Baghdadi. After Baghdadi. ISIS New Commander. ISIS Khorasan. Operation Kayla Mueller Live. Abu Bakr Al Baghdadi Death. Manorama News. Malayala Manorama. Manorama Online. US military Operation. IS. ISIS. Humanitarian Worker. US operation in Syria. Islamic State. Caliphate. Donald Trump. Operation Geronimo. Barack Obama. അബൂബക്കർ അൽ ബാഗ്ദാദി. ബഗ്ദാദി. ഐഎസ്. സിറിയ. ഖൊറസാൻ. ഡോണൾഡ് ട്രംപ്. ഒബാമ. ലാദൻ. Al Baghdadi Successor.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഐഎസ് ചിതറിയില്ല, ബഗ്ദാദിക്ക് പിൻഗാമി; കൊടുംക്രൂരത കൊണ്ട് യുഎസിനെ ഞെട്ടിക്കും</h1>
      <address><time datetime="2019-11-01T12:44:00+00:00">01 Nov 2019, 12:44</time> by <a rel="author">മനോരമ ലേഖകൻ</a></address>
      <p>ബെയ്റുട്ട്∙ ഭീകരസംഘടന ഇസ്‌ലാമിക് സ്റ്റേറ്റ് (ഐഎസ്) ഒടുവിൽ അബൂബക്കർ അൽ ബഗ്‌ദാദിയുടെ മരണം സ്ഥിരീകരിച്ചു. എന്നാൽ ലോകം കൂടുതൽ സമാധാനപൂർണമായി എന്ന യുഎസ് പ്രസിഡന്റ് ഡോണൾഡ് ട്രംപിന്റെ വാക്കുകളെ അംഗീകരിക്കാൻ അവർ തയാറായിട്ടില്ല. യുഎസ് സൈന്യത്തിന്റെ ആക്രമണത്തിൽ കൊല്ലപ്പെട്ട ബഗ്ദാദിക്കും ഐഎസ് വക്താവിനും പകരം പുതിയ രണ്ടു പേരെ തിരഞ്ഞെടുത്തതിന്റെ റിപ്പോർട്ടും പുറത്തു വന്നിരിക്കുന്നു. അബു ഇബ്രാഹിം അൽ–ഹാഷിമി അൽ–ഖുറൈഷിയായിരിക്കും ഇനി മുതൽ ഐഎസ് തലപ്പത്ത്. അബു ഹംസ അൽ–ഖുറൈഷിയാണ് ഭീകരസംഘടനയുടെ പുതിയ വക്താവെന്നും ഐഎസ് മാധ്യമ വിഭാഗമായ അൽ ഫർഖാൻ ഫൗണ്ടേഷൻ ടെലഗ്രാമിലൂടെ പുറത്തുവിട്ട ഓഡിയോ സന്ദേശത്തിൽ പറയുന്നു.</p>
      <p>2014 മുതൽ ഐഎസ് തലപ്പത്തുള്ള ബഗ്ദാദിയെ ഒക്ടോബർ 26ന് സിറിയയിലെ വടക്കു പടിഞ്ഞാറൻ പ്രവിശ്യയായ ഇദ്‌ലിബിൽ നടന്ന പോരാട്ടത്തിലാണ് യുഎസ് സൈന്യം വകവരുത്തിയത്. തൊട്ടടുത്ത ദിവസം സിറിയയിൽ നടന്ന മറ്റൊരു ആക്രമണത്തിൽ ഐഎസ് വക്താവ് അബു ഹസ്സൻ അൽ മുജാഹിറും കൊല്ലപ്പെട്ടു. ഇയാൾ ബഗ്ദാദിയുടെ പകരക്കാരനാകുമെന്ന് യുഎസ് ഉൾപ്പെടെ കണക്കുകൂട്ടിയിരുന്നത്. പിൻഗാമിയാകാൻ ഐഎസ് തീരുമാനിച്ചു വച്ചിരിക്കുന്നവരും നിരീക്ഷണത്തിലാണെന്ന് ട്രംപ് വ്യക്തമാക്കിയിരുന്നു. എന്നാൽ ബഗ്ദാദിയുടെ മരണത്തോടെ ചിതറിപ്പോകുമെന്നു കരുതിയിരുന്ന ഐഎസ് ഭീകരർ കരുത്താർജിക്കുന്നതായാണു പുതിയ റിപ്പോർട്ടുകൾ. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/10/30/baghdadi-trump.jpg"/>
        <figcaption>അബൂബക്കർ അൽ ബഗ്ദാദി, ഡോണൾഡ് ട്രംപ്</figcaption>
      </figure>
      <p>ബഗ്ദാദി മരണത്തിലേക്ക് നിലവിളിച്ചു കൊണ്ടോടുകയായിരുന്നുവെന്നു വ്യക്തമാക്കിയ ട്രംപിനുള്ള ഭീഷണിയും ഐഎസ് സന്ദേശത്തിലുണ്ടായിരുന്നു. ‘ഭ്രാന്തനായ വയസ്സൻ’ എന്നായിരുന്നു ട്രംപിനെ ഓഡിയോ സന്ദേശത്തിൽ ഐഎസ് വിശേഷിപ്പിച്ചത്. ബഗ്ദാദിയുടെ മരണത്തിലുള്ള പ്രതികാരം ഉടനുണ്ടാകുമെന്നും മുന്നറിയിപ്പ് നൽകി. ‘അമേരിക്ക ആഹ്ലാദിക്കേണ്ട. ഇത്രയും നാൾ നിങ്ങൾ അനുഭവിച്ച പേടിയേക്കാളും ഭീകരമായിരിക്കും പുതിയ ആൾ നിങ്ങൾക്കു തരാൻ പോകുന്നത്. ബഗ്ദാദിയുടെ കാലം എത്ര നല്ലതായിരുന്നുവെന്നു പോലും നിങ്ങൾക്ക് ആ ക്രൂരത അനുഭവിക്കുമ്പോൾ തോന്നിപ്പോകും...’ – ഓഡിയോ സന്ദേശത്തിൽ പറയുന്നു. </p>
      <p>ബിൻ ലാദന്റെ മരണത്തോടെ അൽ–ഖായിദ ഭീകരർ പിൻവലിയുകയും നീണ്ട ഇടവേളയ്ക്കു ശേഷം തിരിച്ചടിക്കുകയുമായിരുന്നു. ബഗ്ദാദിയുടെ കാര്യത്തിലും ഈ ‘ഇടവേള’ യുഎസ് പ്രതീക്ഷിച്ചിരുന്നു. എന്നാൽ മരണം നടന്ന് ദിവസങ്ങള്‍ക്കകം ഐഎസിന്റെ നിയമനിർമാണ– ഉപദേശക സംഘം, ശൂറ കൗൺസിൽ, ചേരുകയായിരുന്നു. തുടർന്നു പുറത്തുവിട്ട ഏഴു മിനിറ്റ് ഓഡിയോ സന്ദേശത്തിലാണ് ബഗ്ദാദിയുടെ മരണം ഐഎസ് സ്ഥിരീകരിക്കുകയും പുതിയ തലവനെ പ്രഖ്യാപിക്കുകയും ചെയ്തത്. </p>
      <p>എന്നാൽ അബു ഇബ്രാഹിം അൽ–ഖുറൈഷിയെപ്പറ്റി കൂടുതൽ വിവരങ്ങളൊന്നും ഇതുവരെ പാശ്ചാത്യലോകത്തിനു ലഭ്യമായിട്ടില്ല. നേരത്തേ പലപ്പോഴും ബഗ്ദാദി കൊല്ലപ്പെട്ടതായി വാർത്തകളുണ്ടായിരുന്നു. ഒരിക്കൽ ഐഎസ് തന്നെ ഇക്കാര്യം സ്ഥിരീകരിച്ചതുമാണ്. അപ്പോഴൊന്നും ഐഎസിന്റെ തലപ്പത്തേക്ക് വരാൻ സാധ്യതയുണ്ടായിരുന്നവരുടെ പട്ടികയിൽ അൽ–ഖുറൈഷിയുടെ പേരുണ്ടായിരുന്നില്ല. വളരെ അപൂർവമായി മാത്രമേ ഇയാളുടെ പേര് ഐഎസിൽ പോലും പരാമർശിക്കപ്പെട്ടിരുന്നുള്ളൂ. ഇതുതന്നെയാണ് യുഎസ്, ഇറാഖ്, സിറിയൻ ഇന്റലിജൻസിനെ ഉൾപ്പെടെ കുഴക്കുന്നതും. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/10/28/Syria-idlib-barisha-abu-bakr-al-baghdadi-3.jpg"/>
        <figcaption>ബൂബക്കർ അൽ ബഗ്ദാദിയുടെ ഒളിയിടത്തിനു നേരെ നടന്ന ആക്രമണത്തിന്റെ ബാക്കിപത്രം.</figcaption>
      </figure>
      <p>‘അയാളെപ്പറ്റി അധികമൊന്നും അറിവില്ല. ഐഎസിൽ തീരുമാനങ്ങളെടുക്കുന്ന സംഘത്തിൽ പ്രധാനിയായിരുന്നു. ശരിയത്ത് കമ്മിറ്റിയുടെ തലപ്പത്തും ഹാഷിമിയായിരുന്നു’– ഐഎസ് വിഷയത്തിൽ വിദഗ്ധനായ ഇറാഖിലെ ഹിഷാം അൽ–ഹാഷെമി പറയുന്നു. അൽ–ഖുറൈഷിയെപ്പറ്റി കൂടുതൽ വിവരങ്ങളോ ചിത്രങ്ങളോ ഐഎസ് പുറത്തുവിട്ടിട്ടില്ല. സംഘടനയിൽ സ്വാധീനമുള്ളയാൾ എന്നു മാത്രമാണു പറഞ്ഞത്. യുഎസിനെതിരെ ഇയാൾ മുൻകാലങ്ങളിൽ പോരാടിയ വിവരവും പുറത്തുവിട്ടു. ബഗ്ദാദി ലക്ഷ്യമിട്ട വിധത്തിലുള്ള ഇസ്‌ലാമിക് ഭരണകൂടം അൽ–ഖുറൈഷിയുടെ നേതൃത്വത്തിൽ  രൂപീകരിക്കുകയെന്ന ലക്ഷ്യം തന്നെയാണ് പുതിയ തലവനിലൂടെ ഐഎസ് വ്യക്തമാക്കുന്നതെന്നും രാജ്യാന്തര നിരീക്ഷകർ പറയുന്നു. </p>
      <p>എന്നാൽ ഇപ്പോൾ പുറത്തുവിട്ടിരിക്കുന്നത് വിളിപ്പേരായിരിക്കുമെന്നും സുരക്ഷാവിഭാഗത്തിനു പരിചിതനായ ഒരാളാണു നേതൃസ്ഥാനത്തെന്നുമാണ് യുഎസ് കരുതുന്നത്. ഐഎസ് രേഖകൾ പ്രകാരം അൽ–ഹജ്ജ് അബ്ദുല്ല എന്നറിയപ്പെടുന്ന അമിർ മുഹമ്മദ് സായിദ് അബ്ദൽ റഹ്മാൻ അൽ–മൗലയായിരിക്കും ബഗ്ദാദിയുടെ പിൻഗാമിയെന്നാണു കരുതിയിരുന്നത്. ഇയാളെ പിടികൂടുന്നവർക്ക് 50 ലക്ഷം ഡോളറാണ് യുഎസ് വാഗ്ദാനം. മൂന്നു വ്യത്യസ്ത പേരുകളിലാണ് ഇയാൾ അറിയപ്പെടുന്നതു തന്നെ. ഹാജി അബ്ദല്ല എന്നും അറിയപ്പെടുന്ന ഇയാളായിരിക്കാം അൽ–ഖുറൈഷി എന്നു കരുതുന്നവരുമുണ്ട്. </p>
      <p>യസീദി വിഭാഗക്കാരെ കടത്തുന്നതിന് ഐഎസിൽ നേതൃത്വം നൽകിയിരുന്നത് ഇയാളായിരുന്നു. 2010 മുതൽ അൽ–ഖായിദയ്ക്കൊപ്പമായിരുന്ന ഇയാൾ പിന്നീട് ഐഎസിൽ ചേർന്നു. 2014ൽ മൊസൂൾ പിടിച്ചെടുത്തതിനു പിന്നാലെയുണ്ടായ യസീദി കൂട്ടക്കൊലയ്ക്കു നേതൃത്വം നൽകിയതും ഹാജി അബ്ദല്ലയായിരുന്നു. ഇന്റലി‍ജൻസ് ‘റഡാറുകൾക്കു’ കീഴെ അധികമൊന്നും പ്രത്യക്ഷപ്പെടാത്തതാണ് ബഗ്ദാദിയുടെ പിൻഗാമിയായി ഹാജി അബ്ദല്ലയെ ഐഎസ് തീരുമാനിക്കുമെന്നു കരുതാനുള്ള കാരണങ്ങളിലൊന്ന്. വരുംനാളുകളിൽ രാജ്യാന്തര ഇന്റലിജൻസ് ഏജൻസികൾക്ക് തലവേദനാകുന്നതും ഈ ‘ആൾമാറാട്ട’മായിരിക്കും.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/10/28/Syria-idlib-barisha-abu-bakr-al-baghdadi-2.jpg"/>
        <figcaption>ബൂബക്കർ അൽ ബഗ്ദാദിയുടെ ഒളിയിടത്തിനു നേരെ നടന്ന ആക്രമണത്തിന്റെ ബാക്കിപത്രം.</figcaption>
      </figure>
      <p>സിറിയയിലും ഇറാഖിലും ജയിലുകളിൽ കഴിയുന്ന ആയിരക്കണക്കിന് ഐഎസ് ഭീകരരെ മോചിപ്പിക്കാൻ നേരത്തേ ബഗ്ദാദി നടത്തിയ ആഹ്വാനവും സന്ദേശത്തിൽ ഓർമിപ്പിക്കുന്നുണ്ട്. സിറിയൻ ഡെമോക്രാറ്റിക് ഫോഴ്സിന്റെ വടക്കുകിഴക്കൻ സിറിയയിലുള്ള ജയിലുകളിൽ 12,000ത്തോളം ഐഎസ് ഭീകരരുണ്ടെന്നാണു കണക്ക്. ഇവരിലേറെയും ഇറാഖി, സിറിയൻ പൗരന്മാരാണ്. കൂട്ടത്തിൽ അൻപതിലേറെ രാജ്യങ്ങളിൽ നിന്നു വന്ന രണ്ടായിരത്തോളം വിദേശികളുമുണ്ട്. </p>
      <p>സിറിയയിൽ നിന്നു സൈന്യത്തെ പിൻവലിക്കാനുള്ള യുഎസ് തീരുമാനം ഈ സാഹചര്യത്തിൽ കനത്ത തിരിച്ചടിയാകുമെന്നാണ് കുർദിഷ് പോരാളികൾ പറയുന്നത്. തുർക്കിയാകട്ടെ റഷ്യൻ സഹകരണത്തോടെ കുർദുകൾക്കെതിരെ നീക്കം തുടരുകയാണ്. വടക്കു കിഴക്കൻ സിറിയയിലേക്കുള്ള റഷ്യൻ കടന്നുകയറ്റം സൃഷ്ടിക്കുന്ന ഈ ആശയക്കുഴപ്പവും സംഘർഷവും ഫലത്തിൽ ഉപകാരപ്പെടുക ഐഎസിനായിരിക്കും. ഐഎസിന് ഇപ്പോഴും ഇറാഖിൽ 14,000വും സിറിയയിൽ 18,000വും ഭീകരർ ഉണ്ടെന്നാണ് യുഎസ് പുറത്തുവിട്ട റിപ്പോർട്ടിൽ പറയുന്നത്. കൂട്ടത്തിൽ 3000 വിദേശികളുമുണ്ട്. </p>
      <p><b>English Summary:</b> Islamic State names Abu Bakr Al-Baghdadi successor, threatens US</p>
    </article>
  </body>
</html>