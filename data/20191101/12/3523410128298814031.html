<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637351/%D8%AA%D9%88%D9%84%DB%8C%D8%AF-%D9%86%D9%81%D8%AA-%D8%A7%D9%88%D9%BE%DA%A9-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T12:51:00+00:00"/>
    <meta property="og:title" content="تولید نفت اوپک افزایش یافت"/>
    <meta property="og:description" content="نظرسنجی رویترز نشان داد تولید نفت اوپک تحت تاثیر بهبود سریع تولید نفت عربستان سعودی، در اکتبر از پایین‌ترین حد خود در هشت سال گذشته بهبود یافت."/>
  </head>
  <body>
    <article>
      <h1>
        <a href="https://www.bultannews.com/fa/news/637351/%D8%AA%D9%88%D9%84%DB%8C%D8%AF-%D9%86%D9%81%D8%AA-%D8%A7%D9%88%D9%BE%DA%A9-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA">تولید نفت اوپک افزایش یافت</a>
      </h1>
      <h2>نظرسنجی رویترز نشان داد تولید نفت اوپک تحت تاثیر بهبود سریع تولید نفت عربستان سعودی، در اکتبر از پایین‌ترین حد خود در هشت سال گذشته بهبود یافت.</h2>
      <address><time datetime="2019-11-01T12:51:00+00:00">01 Nov 2019, 12:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نظرسنجی رویترز نشان داد<b> اوپک</b> که متشکل از ۱۴ عضو است، در ماه میلادی جاری ۲۹.۵۹ میلیون بشکه در روز <b>نفت</b> تولید کرده که ۶۹۰ هزار بشکه در روز بالاتر از آمار بازبینی شده سپتامبر بوده است. تولید این گروه در سپتامبر به پایینترین حد از سال ۲۰۱۱ سقوط کرده بود.</p>
      <p>در ابتدا انتظار می رفت احیای تولید نفت عربستان که پس از حملات ۱۴ سپتامبر به تاسیسات نفتی این کشور نیمی کاهش پیدا کرده بود، ماهها زمان ببرد و قیمت نفت در واکنش به این رویداد به ۷۲ دلار جهش پیدا کرده بود اما پس از بهبود تولید این کشور به ۶۰ دلار در هر بشکه بازگشت. تحلیلگران انتظار دارد عربستان سعودی به اقدامات خود برای مدیریت بازار ادامه دهد.</p>
      <p>اوپک، روسیه و چند تولیدکننده دیگر خارج از اوپک معروف به اوپک پلاس از اول ژانویه امسال تولیدشان را به میزان ۱.۲ میلیون بشکه در روز محدود کرده اند. سهم اوپک از این محدودیت عرضه، حدود ۸۰۰ هزار بشکه در روز است که بر عهده ۱۱ عضو آن است و ایران، لیبی و ونزوئلا از مشارکت در این پیمان معاف هستند.</p>
      <p>نرخ پایبندی ۱۱ عضو اوپک به این پیمان که قرار است تا مارس سال ۲۰۲۰ اجرا شود، از سطح توافق شده فراتر رفته است. نرخ پایبندی این گروه در سپتامبر به ۲۲۲ درصد جهش پیدا کرده بود اما در اکتبر که تولید نفت عربستان بهبود یافت به ۱۴۰ درصد کاهش پیدا کرد.</p>
      <p>بزرگترین کاهش تولید اوپک مربوط به اکوادور بود که فروش نفتش را در نهم اکتبر به دلیل توقف فعالیت ۲۰ میدان نفتی در بحبوحه ناآرامی‌های داخلی علیه تدابیر ریاضت اقتصادی دولت متوقف کرده بود. شرکت دولتی پترواکوادور صادرات نفت خود را در ۲۰ اکتبر ازسرگرفت.</p>
      <p>بر اساس نظرسنجی رویترز، عربستان سعودی در اکتبر ۹.۹۰ میلیون بشکه در روز نفت تولید کرد که ۸۵۰ هزار بشکه در روز بالاتر از سپتامبر بود. پیش از حملات ماه سپتامبر نیز این کشور با هدف تقویت قیمتها، تولید خود را بیش از حد مقرر محدود کرده بود.</p>
      <p>ونزوئلا که با تحریمهای آمریکا علیه شرکت نفتی دولتی PDVSA مواجه است، موفق شد تولیدش را اندکی افزایش دهد. یک مجتمع پالایش داخلی تولیدش را ازسرگرفت و صادرات این کشور در اکتبر افزایش پیدا کرد. تولید لیبی و ایران نیز تغییر چندانی نداشت.</p>
      <p>به گفته معامله گران، صادرات نفت امارات متحده عربی افزایش پیدا کرد اما تولید این کشور در اکتبر تنها اندکی رشد داشت.</p>
      <p>بر اساس گزارش رویترز، نیجریه که همواره بالاتر در سقف تولید اوپک، نفت تولید کرده است در اکتبر نیز به همین روند ادامه داد با این حال نرخ پایبندی این کشور به دلیل دریافت سقف تولید بالاتراز سوی اوپک، اندکی بهبود پیدا کرد.</p>
    </article>
  </body>
</html>