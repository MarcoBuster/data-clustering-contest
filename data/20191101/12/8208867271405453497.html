<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/udinese/2019/11/01/news/udinese_ufficiale_esonero_tudor_gotti_in_panchina_col_genoa-240020465/"/>
    <meta property="og:site_name" content="Repubblica.it"/>
    <meta property="article:published_time" content="2019-11-01T12:54:00+00:00"/>
    <meta property="og:title" content="Udinese, ufficiale l'esonero di Tudor. Gotti in panchina col Genoa"/>
    <meta property="og:description" content="Il tecnico via dopo le sconfitte con Atalanta e Roma in cui la squadra ha incassato 11 gol. Aspettando l'ufficialità del nuovo allenatore (in corsa"/>
  </head>
  <body>
    <article>
      <h1>Udinese, ufficiale l'esonero di Tudor. Gotti in panchina col Genoa</h1>
      <h2>Il tecnico via dopo le sconfitte con Atalanta e Roma in cui la squadra ha incassato 11 gol. Aspettando l'ufficialità del nuovo allenatore (in corsa Colantuono, Guidolin, Marino e Gattuso), a Marassi in panchina ci sarà il vice del croato</h2>
      <address>
        <time datetime="2019-11-01T12:54:00+00:00">01 Nov 2019, 12:54</time>
      </address>
      <p><b>UDINE</b> - E sono quattro. Salta un'altra panchina in serie A, la quarta in dieci giornate. L'Udinese ha esonerato Igor Tudor. La notizia, nell'aria da ieri, è stata ufficializzata oggi dal club friulano. Fatale al tecnico croato le ultime due pesanti sconfitte con <a href="https://www.repubblica.it/sport/calcio/serie-a/2019/10/30/news/udinese-roma_0-4_i_giallorossi_salgono_al_quarto_posto-239920259/">Atalanta e Roma</a> in cui l'Udinese ha incassato la bellezza di 11 gol. Tudor, che era tornato a marzo sulla panchina friulana dopo l'esperienza del 2018, aveva guidato i bianconeri alla salvezza la scorsa stagione e in questa non era partito neanche male con la vittoria sul Milan alla prima giornata, poi una serie di sconfitte che ne hanno minato il rapporto con squadra e società fino alle ultime due pessime uscite.</p>
      <h3>Gotti in panchina aspettando il nuovo tecnico</h3>
      <p>In panchina domenica contro il Genoa ci sarò il vice Luca Gotti che farà da traghettatore in attesa della nomina del nuovo tecnico. Tra i papabili Colantuono, già a Udine nella stagione 2015-16, altre due conoscenze bianconere come Guidolin e Pasquale Marino e Davide Ballardini. Più defilata la candidatura di Massimo Carrera. Suggestiva la pista che porta a Gennaro Gattuso. Gotti non è un uomo dello staff di Tudor, ma della società, per questo gli è stato comunicato questo tipo di decisione e in passato ha fatto esperienze a Cagliari, Parma, Bologna e lo scorso anno al Chelsea con Maurizio Sarri. Come primo allenatore ha guidato il Treviso in serie B e la Triestina in serie C. La squadra resta in ritiro in vista della sfida di Marassi.</p>
    </article>
  </body>
</html>