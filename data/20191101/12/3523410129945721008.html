<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637348/%D9%82%D8%A7%DA%86%D8%A7%D9%82%DA%86%DB%8C%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%82%D8%A7%DA%86%D8%A7%D9%82-%D8%B3%DB%8C%DA%AF%D8%A7%D8%B1-%D8%A8%D9%87-%D8%A7%DB%8C%D8%B1%D8%A7%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T12:45:00+00:00"/>
    <meta property="og:title" content="قاچاقچیان به دنبال افزایش قاچاق سیگار به ایران هستند"/>
    <meta property="og:description" content="اخیرا باخبر شدیم که تولیدکنندگان محصولات قاچاق و تقلبی در یکی از کشورهای همسایه که در قاچاق کالاهای دخانی به ایران نیز بسیار فعال هستند."/>
  </head>
  <body>
    <article>
      <h1>
        <a href="https://www.bultannews.com/fa/news/637348/%D9%82%D8%A7%DA%86%D8%A7%D9%82%DA%86%DB%8C%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%82%D8%A7%DA%86%D8%A7%D9%82-%D8%B3%DB%8C%DA%AF%D8%A7%D8%B1-%D8%A8%D9%87-%D8%A7%DB%8C%D8%B1%D8%A7%D9%86-%D9%87%D8%B3%D8%AA%D9%86%D8%AF">قاچاقچیان به دنبال افزایش قاچاق سیگار به ایران هستند</a>
      </h1>
      <h2>اخیرا باخبر شدیم که تولیدکنندگان محصولات قاچاق و تقلبی در یکی از کشورهای همسایه که در قاچاق کالاهای دخانی به ایران نیز بسیار فعال هستند.</h2>
      <address><time datetime="2019-11-01T12:45:00+00:00">01 Nov 2019, 12:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدرضا تاجدار از افزایش کالای دخانی <b>قاچاق و تقلبی</b> در بازار خبر داد و اظهار کرد که بررسی <b>بازار</b> نشان می‌دهد که در حوزه مبارزه با کالای دخانی قاچاق فعالیت خاصی صورت نمی‌گیرد.</p>
      <p>وی علت افزایش قاچاق را، بالا بودن عوارض و مالیات‌های محصولات دخانی عنوان و اظهار کرد: اخیرا نیز لایحه مالیات بر ارزش افزوده در مجلس شورای اسلامی مطرح شده که مالیات محصولات دخانی را نسبت به سایر کالاها افزایش می‌دهد و افزایش سالیانه ‌نیز در آن پیش‌بینی شده است، که این تصمیم هزینه‌های تولید و توزیع محصولات قانونی را نیز افزایش خواهد داد.</p>
      <p>به گفته رئیس انجمن تولیدکنندگان، واردکنندگان و صادرکنندگان محصولات دخانی، با توجه به اینکه کالای قاچاق، حقوق دولتی پرداخت نمی‌کند و کنترلی روی آن نیست، به قیمت پایین‌تر از محصولات مجاز به فروش می‌رسد، بنابراین تا زمانی که اختلاف قیمت و صرفه اقتصادی وجود دارد، قاچاق محصولات دخانی نیز ادامه خواهد داشت.</p>
      <p>تاجدار پایین بودن ریسک کشف و ضبط محصولات دخانی را از دیگر دلایل افزایش قاچاق عنوان کرد و گفت: اخیرا با خبر شدیم که تولیدکنندگان محصولات قاچاق و تقلبی در یکی از کشورهای همسایه که در قاچاق کالاهای دخانی به ایران نیز بسیار فعال هستند، به یک شرکت سازنده ماشین‌آلات سیگار سفارش ساخت ۴۰ دستگاه ماشین‌آلات را داده‌اند.</p>
      <p>به گفته وی، مطلبی که به آن‌ اشاره شد، نشان می‌دهد که قاچاقچیان تصمیمات اقتصادی و تحرکات کشور را در زمینه مبارزه با قاچاق رصد می‌کنند و با سوء‌استفاده از نقاط ضعف سیاست‌ها و قوانین، درصدد توسعه و افزایش تولید خود هستند، چراکه برآورد آنها این است که بازار ایران در آینده نزدیک محصولات قاچاق بیشتری را طلب خواهد کرد.</p>
      <p>به گزارش ایسنا، درباره موضوع تاثیر افزایش مالیات، بر کاهش مصرف و افزایش قاچاق محصولات دخانی؛ همیشه اختلاف نظرهایی وجود داشته است. مسئولان ستاد کنترل و مبارزه با دخانیات وزارت بهداشت و جمعیت مبارزه با استعمال دخانیات ایران معتقدند که افزایش مالیات محصولات دخانی و در نتیجه افزایش قیمت آن‌ها، منجر به کاهش مصرف می‌شود؛ اما دست‌اندرکاران تولید محصولات دخانی می‌گویند که افزایش قیمت تنها باعث افزایش قاچاق می‌شود و برای کاهش مصرف اقدامات فرهنگی لازم است.</p>
    </article>
  </body>
</html>