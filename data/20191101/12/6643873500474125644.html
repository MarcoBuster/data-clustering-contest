<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/awe4Pa/farage-brexitavtalen-vil-foere-til-at-vi-melder-oss-inn-igjen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-01T12:45:36+00:00"/>
    <meta property="og:title" content="Farage: – Brexitavtalen vil føre til at vi melder oss inn igjen"/>
    <meta property="og:description" content="Nigel Farage advarte mot regjeringens brexitavtale da han startet brexitpartiets valgkamp. Farage frykter den vil føre til at britene melder seg inn i EU igjen."/>
  </head>
  <body>
    <article>
      <h1>Farage: – Brexitavtalen vil føre til at vi melder oss inn igjen</h1>
      <h2>Nigel Farage advarte mot regjeringens brexitavtale da han startet brexitpartiets valgkamp. Farage frykter den vil føre til at britene melder seg inn i EU igjen.</h2>
      <address><time datetime="2019-11-01T12:45:36+00:00">01 Nov 2019, 12:45</time> by <a rel="author">NTB</a></address>
      <p>– Boris Johnsons avtale gir oss alle ulempene ved et medlemskap, men ingen av fordelene ved å ikke være det, sa Farage fredag.</p>
      <p>– Dersom vi aksepterer den, vil det utløse en ny kamp for å melde landet inn i EU igjen, og den kampen vil lykkes, sa han og tegnet opp det som for ham er et skrekkscenario.</p>
      <p>Farage var en av de hardeste EU-motstanderne før folkeavstemningen for tre år siden, og han har vært en av de mest kompromissløse i tiden etterpå. Han ønsker ikke å ha noen forpliktelser overfor EU og vil ikke ha noen utmeldingsavtale i det hele tatt.</p>
      <h3>Allianse</h3>
      <p>Samtidig tar han til orde for en brexitallianse med blant andre Boris Johnson og dagens regjeringsparti. Men han åpner også for å slippe inn andre som vil sørge for å få Storbritannia ut av unionen. Får han ikke til noen slik allianse, vil brexitpartiet stille kandidater i alle landets valgkretser.</p>
      <p>Farage ville ikke si om han selv stiller og eventuelt i hvilken valgkrets. Det vil bli gjort kjent i løpet av de nærmeste dagene, sa han.</p>
      <p>Partiet ligger for tiden på 11 prosent på meningsmålingene, ifølge en oversikt fra <a href="https://www.politico.eu/europe-poll-of-polls/united-kingdom/">Politico</a>. Det er dermed størst blant de små partiene, men et godt stykke bak de tre største: De konservative (37 prosent), Labour (24 prosent) og Liberaldemokratene (18 prosent).</p>
      <h3>– Et svik</h3>
      <p>Selv om Farage er villig til å slåss mot toryene, var det Labour som fikk det glatte lag da han begynte talen sin ved valgkampåpningen i nordengelske Hartlepool.</p>
      <p>– Labour lovet å respektere folkeviljen for tre år siden, men nå vil de ha nye forhandlinger og en ny folkeavstemning der alternativene er å forbli medlem eller noe som i praksis innebærer å forbli i EU.</p>
      <p>Han kalte Labours holdning et svik og mener det er nettopp Labour som har mest å tape på et sterkt brexitparti.</p>
      <h3>Tok æren for tory-flertall</h3>
      <p>– Det er latskapstenkning å tro at alle brexitforkjempere er toryer. Da UKIP stilte til valg i 2015, var det Labour som ble hardest rammet. Det var derfor det endte med konservativt flertall.</p>
      <p>UK Independence Party (UKIP) var partiet han ledet frem til november 2016. Siden mars i år har han ledet Brexitpartiet, som ble stiftet for et snaut år siden. Han er en av partiets 28 representanter i EU-parlamentet.</p>
      <related>
        <h4>Les også</h4>
        <a href="https://www.bt.no/utenriks/i/nalWaJ/britene-troer-vannet-igjen"/>
        <a href="https://sysla.no/a/EWXoe3"/>
        <a href="https://www.bt.no/utenriks/i/3JejVP/johnson-aksepterer-motvillig-eus-tilbud-om-brexitutsettelse"/>
        <a href="https://www.bt.no/nyheter/okonomi/i/vQGW9j/nho-aapner-hotline-for-aa-bistaa-bedrifter-med-brexit"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXrPl/jeg-er-sjokkert-over-oedeleggelsene-paa-floeyen"/>
        <a href="https://www.bt.no/kultur/i/WbX6MG/slik-gikk-det-da-dennis-reksten-moette-kong-harald"/>
        <a href="https://www.bt.no/nyheter/lokalt/i/y3JO6g/meteorologen-har-flere-gode-nyheter"/>
        <a href="https://www.bt.no/nyheter/lokalt/i/kJxQ7j/raymond-38-satt-fengslet-da-nav-skandalen-sprakk-jeg-tenkte-det-g"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/70oqvw/helse-bergen-faar-15-millioner-kroner-i-bot-etter-at-43-aaring-doede"/>
      </related>
      <ol>
        <li>
          <a href="https://www.bt.no/tag/Britisk_politikk">Britisk politikk</a>
        </li>
        <li>
          <a href="https://www.bt.no/tag/Brexit">Brexit</a>
        </li>
        <li>
          <a href="https://www.bt.no/tag/EU">EU</a>
        </li>
        <li>
          <a href="https://www.bt.no/tag/UKIP">UKIP</a>
        </li>
        <li>
          <a href="https://www.bt.no/tag/Labour">Labour</a>
        </li>
      </ol>
    </article>
  </body>
</html>