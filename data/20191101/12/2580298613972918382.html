<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15340/blu-ray-recenze-annabelle-3/"/>
    <meta property="og:site_name" content="filmserver.cz"/>
    <meta property="article:published_time" content="2019-11-01T12:00:00+00:00"/>
    <meta property="og:title" content="Blu-ray recenze: Annabelle 3 je hororovou rutinou s nevyužitým potenciálem"/>
    <meta property="og:description" content="Horor Annabelle 3 je k dostání na DVD a Blu-ray, doprovázený bonusovými materiály, které nabízejí záběry z natáčení, komentovanou prohlídku sklepa manželů Warrenových i alternativní konec."/>
  </head>
  <body>
    <article>
      <h1>Blu-ray recenze: Annabelle 3 je hororovou rutinou s nevyužitým potenciálem</h1>
      <h2>Horor <i>Annabelle 3</i> je k dostání na DVD a Blu-ray, doprovázený bonusovými materiály, které nabízejí záběry z natáčení, komentovanou prohlídku sklepa manželů Warrenových i alternativní konec.</h2>
      <address><time datetime="2019-11-01T12:00:00+00:00">01 Nov 2019, 12:00</time> by <a rel="author">Jan Varga</a></address>
      <hr/>
      <figure>
        <img src="https://filmserver.cz/img/61515.jpg"/>
      </figure>
      <h4>
        <a href="https://filmserver.cz/annabelle-3-film-174961/">Annabelle 3</a>
      </h4>
      <p>Annabelle 3<br/>Horror / Tajemný / Thriller<br/>USA, 2019 , 106 min.<br/><br/><b>Režie:</b> <a href="https://filmserver.cz/gary-dauberman-osoba-37638/">Gary Dauberman</a><br/><b>Scénář:</b> <a href="https://filmserver.cz/james-wan-osoba-13223/">James Wan</a>, <a href="https://filmserver.cz/gary-dauberman-osoba-37638/">Gary Dauberman</a><br/><b>Kamera:</b> <a href="https://filmserver.cz/michael-burgess-osoba-274412/">Michael Burgess</a><br/><b>Hudba:</b> <a href="https://filmserver.cz/joseph-bishara-osoba-13225/">Joseph Bishara</a><br/><b>Herci:</b> <a href="https://filmserver.cz/vera-farmiga-osoba-90104/">Vera Farmiga</a>, <a href="https://filmserver.cz/patrick-wilson-osoba-102378/">Patrick Wilson</a>, <a href="https://filmserver.cz/mckenna-grace-osoba-755424/">Mckenna Grace</a>, <a href="https://filmserver.cz/madison-iseman-osoba-781546/">Madison Iseman</a>, <a href="https://filmserver.cz/katie-sarife-osoba-794934/">Katie Sarife</a>, <a href="https://filmserver.cz/samara-lee-osoba-736657/">Samara Lee</a>, <a href="https://filmserver.cz/michael-patrick-mcgill-osoba-184463/">Michael Patrick McGill</a>, <a href="https://filmserver.cz/eddie-j-fernandez-osoba-112797/">Eddie J. Fernandez</a>, <a href="https://filmserver.cz/steve-coulter-osoba-189606/">Steve Coulter</a>, <a href="https://filmserver.cz/gary-7-osoba-737631/">Gary-7</a>, <a href="https://filmserver.cz/alison-white-osoba-746233/">Alison White</a>, <a href="https://filmserver.cz/lou-lou-safran-osoba-772679/">Lou Lou Safran</a>, <a href="https://filmserver.cz/anthony-wemyss-osoba-103992/">Anthony Wemyss</a>, <a href="https://filmserver.cz/natalia-safran-osoba-466123/">Natalia Safran</a>, <a href="https://filmserver.cz/ed-scheibner-osoba-343696/">Ed Scheibner</a><br/><br/><b>Česká premiéra:</b> 27.06.2019</p>
      <p><b>Vydavatel:</b> <a href="http://www.magicbox.cz/">Magic Box</a></p>
      <hr/>
      <slideshow>
        <figure>
          <img src="https://filmserver.cz/img/60222.jpg"/>
          <figcaption>Fotografie z filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/60221.jpg"/>
          <figcaption>Fotografie z filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/60220.jpg"/>
          <figcaption>Fotografie z filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/60219.jpg"/>
          <figcaption>Fotografie z filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/60218.jpg"/>
          <figcaption>Fotografie z filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/60217.jpg"/>
          <figcaption>Fotografie z filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/60216.jpg"/>
          <figcaption>Fotografie z filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/60175.jpg"/>
          <figcaption>Český plakát filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/59978.jpg"/>
          <figcaption>Plakát filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/59423.jpg"/>
          <figcaption>Plakát filmu <b>Annabelle 3</b></figcaption>
        </figure>
        <figure>
          <img src="https://filmserver.cz/img/59405.jpg"/>
          <figcaption>Fotografie z filmu <b>Annabelle 3</b></figcaption>
        </figure>
      </slideshow>
      <figure>
        <img src="https://filmserver.cz/img/60221.jpg"/>
      </figure>
      <p>Za vznikem filmové hororové série <i>Annabelle</i> stojí režisér, scenárista a producent <a href="https://filmserver.cz/james-wan-osoba-13223/">James Wan</a>, tvůrce dvojice snímků <i>V zajetí démonů</i> a vůbec celého filmového universa točícího se kolem manželů Warrenových (volně inspirovaných dvojicí skutečných démonologů a paranormálních vyšetřovatelů), do něhož spadají kromě filmů <a href="https://filmserver.cz/annabelle-film-172171/">Annabelle</a> a <a href="https://filmserver.cz/annabelle-2-zrozeni-zla-film-173415/">Annabelle 2: Zrození zla</a> i snímky <a href="https://filmserver.cz/sestra-film-173956/">Sestra</a> a <a href="https://filmserver.cz/la-llorona-prokleta-zena-film-174826/">La Llorona: Prokletá žena</a>. <i>Annabelle 3</i> sice opět produkoval James Wan, leč napsal a natočil jej coby svůj režijní debut <a href="https://filmserver.cz/gary-dauberman-osoba-37638/">Gary Dauberman</a>, scenárista všech předchozích dílů <i>Annabelle</i> i zmíněné <i>Sestry</i>. <br/>Děj filmu je tentokrát o tom, že manželé Warrenovi musejí kamsi na 24 hodin odjet a pozvou si k sobě domů slečnu na hlídání, středoškolačku Mary Allen, aby pohlídala jejich desetiletou dceru Judy. Za Mary Ellen se později staví i její kamarádka, která je hrozně zvědavá a přála by si mluvit se svým mrtvým otcem, a tak se v nestřežené chvíli vloupe Warrenovým do zamčené komory (kde skladují všechny možné prokleté předměty včetně panenky Annabelle) a tam v podstatě všechno osahá, aniž by tušila, s čím má co do činění.</p>
      <figure>
        <img src="https://filmserver.cz/img/60220.jpg"/>
      </figure>
      <p>Gary Dauberman režíruje řemeslně slušně a umí děsivou scénu správně vygradovat i napínat oddalováním lekaček, celkově se však potýká s nedostatkem prostředků (peněz, postav i lokací), jež mu neumožňují využít potenciál příběhu k vytvoření něčeho velkolepějšího než řadového komorního hororu s pár pozoruhodnými bubáky a hrůznými rekvizitami. Děj se rozjíždí povážlivě dlouho a důraz na humor dělá z filmu místy takřka středoškolskou komedii a znevažuje jeho seriózně míněnou hororovou atmosféru. <i>Annabelle 3</i> tudíž představuje průměrný hororový standard, jenž bohužel nenaplňuje ani zdaleka potenciál možností, jež jeho námět skýtal.<br/><br/><b>Blu-Ray:</b></p>
      <figure>
        <img src="https://filmserver.cz/img/61516.jpg"/>
      </figure>
      <p>Film <i>Annabelle 3</i> je k dostání na DVD i Blu-ray. Menu s úvodní nabídkou je v angličtině, nicméně všechny přiložené bonusové materiály jsou naštěstí doprovázeny českými titulky. Pozoruhodné jsou jazykové mutace, jak z hlediska audia (film lze přehrát ve dvanácti různých verzích dabingu, včetně nepříliš obvyklé indické tamilštiny a telugštiny), tak v rámci titulků, jež se na disku nacházejí celkem ve 24 variantách.<br/><br/>Bonusy otevírá sekce <i>Behind The Scenes</i> (<i>Za kamerou</i>), obsahující trojici videí s komentovanými záběry z příprav a z natáčení ve formě filmu o filmu. Tato videa mají dohromady přes jedenáct minut a každé se věnuje jiné strašidelné postavě (první se zabývá Démonem a Převozníkem, druhé Krvavou nevěstou a třetí Vlkodlakem). Podobně pojatý je i pětiminutový dokument <i>The Artifact Room and The Occult</i> (<i>Místnost s artefakty a okultní vědy</i>), v němž tvůrci rozebírají podrobnosti ohledně sklepa manželů Warrenových a hovoří o některých jeho prokletých exponátech, včetně panenky Annabelle.</p>
      <figure>
        <img src="https://filmserver.cz/img/60219.jpg"/>
      </figure>
      <p>V dokumentu <i>The Light and The Love</i> (<i>Světlo a láska</i>) se herci <a href="https://filmserver.cz/vera-farmiga-osoba-90104/">Vera Farmiga</a> a <a href="https://filmserver.cz/patrick-wilson-osoba-102378/">Patrick Wilson</a> alias manželé Warrenovi vyjadřují ke svým postavám, což je doprovázeno vybranými pasážemi z obou dílů <i>V zajetí démonů</i>. Bonusy pak uzavírá šestice vystřižených scén, doplněná o alternativní konec. Veškeré bonusové materiály jsou přitom dostatečně výstižné, zprostředkovávají uspokojivé množství informací ze zákulisí vzniku filmu a jejich témata jsou i vhodně zvolena tak, aby pokryla jeho nejvýraznější prvky a motivy.<br/><br/><b>Technické specifikace (Blu-ray):<br/><br/></b>Zvukové formáty: Dolby Atmos-True HD anglicky, Dolby Digital 5.1 česky, anglicky, hindsky, italsky, maďarsky, polsky, rusky, tamilsky, telužsky, thajsky, turecky, španělsky <br/>Titulky: české, anglické pro neslyšící, arabské, bulharské, čínské, dánské, finské, hebrejské, chorvatské, italské pro neslyšící, kantonské, korejské, maďarské, norské, polské, portugalské, rumunské, ruské, řecké, slovinské, španělské, švédské, thajské, turecké <br/>Obrazové formáty: 16:9 / 2.39:1 <br/>V prodeji od 16. 10. 2019 <br/>USA, 2019, 106 minut</p>
      <figure>
        <iframe src="https://www.youtube.com/embed/dPTlXgfFnGQ" width="640" height="360" data-service="Youtube" scrolling="no"/>
        <figcaption>Český trailer k filmu <a href="https://filmserver.cz/annabelle-3-film-174961/">Annabelle 3</a></figcaption>
      </figure>
      <hr/>
      <h3>NAŠE HODNOCENÍ FILMU: 5/10</h3>
      <related>
        <h4>Podobné filmy:</h4>
        <a href="https://filmserver.cz/v-zajeti-demonu-film-171132/"/>
        <a href="https://filmserver.cz/annabelle-film-172171/"/>
        <a href="https://filmserver.cz/annabelle-2-zrozeni-zla-film-173415/"/>
      </related>
    </article>
  </body>
</html>