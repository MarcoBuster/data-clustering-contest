<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/01/amerikai-nagydij-a-fo-eselyes-teheti-magat-oda-a-legjobban"/>
    <meta property="og:site_name" content="infostart"/>
    <meta property="article:published_time" content="2019-11-01T12:00:00+00:00"/>
    <meta property="og:title" content="Amerikai Nagydíj: a fő esélyes teheti magát oda a legjobban"/>
    <meta property="og:description" content="E hétvégén lesz az Egyesült Államok F1-es Nagydíja. Ha nem Valtteri Bottas nyer, illetve ha Lewis Hamilton legalább 8. helyen végez, akkor a brit vasárnap este hatodszor is egyéni világbajnok lesz. A szakértő szerint ezúttal sikeres futammal akarhatja lezárni a pontversenyt a brit."/>
  </head>
  <body>
    <article>
      <h1>Amerikai Nagydíj: a fő esélyes teheti magát oda a legjobban</h1>
      <address><time datetime="2019-11-01T12:00:00+00:00">01 Nov 2019, 12:00</time> by <a rel="author">InfoRádió</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/01/verstappen-az-elso-szabadedzes-leggyorsabbja"/>
      </related>
      <h3>E hétvégén lesz az Egyesült Államok F1-es Nagydíja. Ha nem Valtteri Bottas nyer, illetve ha Lewis Hamilton legalább 8. helyen végez, akkor a brit vasárnap este hatodszor is egyéni világbajnok lesz. A szakértő szerint ezúttal sikeres futammal akarhatja lezárni a pontversenyt a mercedeses címvédő.</h3>
      <p>Pályafutása során 2015 után másodszor lehet éppen Austinban F1-világbajnok a 34 éves brit Lewis Hamilton, ha - Valtteri Bottas futamgyőzelme esetén - legalább a 8. helyre behozza Mercedesét vasárnap este.</p>
      <p>Austin úgymond "fekszik" a pontversenyben Bottast 74 ponttal előző Hamiltonnak, 2012 óta ötször nyert itt futamot (2014 és 2017 közt zsinórban mindig), így elvileg nem lehet gond neki a biztos vb-címet jelentő 5 pont begyűjtése Amerikában. (Csak röviden a pontszámításról: 25 pontot ér a futamgyőzelem, ám 1 pontot az a pilóta is kap, aki a leggyorsabb kört futja egy adott versenyen, így jön ki, hogy egy versenyző még szerezhet 78 pontot is akár a hátra lévő három futamon.)</p>
      <p>Vámosi Péter, a Racingline.hu magazin főszerkesztője szerint hasonló lesz a helyzet, mint Mexikóban volt, azzal a különbséggel, hogy nem lesz annyi gumikopás.</p>
      <p>"Bárki nyerhet a top 6-ból, tehát a Mercedeseken, a Ferrarikon és Max Verstappenen kívül akár a Red Bullnál egyre jobban teljesítő Alexander Albon is, aki a Német Nagydíj óta folyamatosan pontszerző, várom is, hogy bejelentik őt véglegesre a csapatnál a 2020-as esztendőre" - mondta a szakértő az InfoRádióban.</p>
      <p>A maga részéről úgy gondolja, a vb-címre hajtó Lewis Hamilton fogja "a legjobban odatenni magát" a futamgyőzelemért.</p>
      <p>Lesz Texasban egy jubiláns is,</p>
      <p>
        <mark>Max Verstappen 100. alkalommal indul,</mark>
      </p>
      <p>s még akkor is lehet az F1 történelem legfiatalabb világbajnoka, ha ez mondjuk "csak" jövőre jön össze neki, ebben a ferraris Sebastian Vettelt múlná felül.</p>
      <p>Ha már Ferrari: a maranellóiak a nyári szünet óta látványosan javultak, volt egy háromfutamos győzelmi szériájuk is, ellenben a motorerőt jó versenystratégiájával a Mercedes mostanság ellensúlyozni tudja. A rend kedvéért: tavaly egy ferraris nyert itt, a finn Kimi Räikkönen.</p>
      <p>
        <b>A program (közép-európai idő szerint):</b>
      </p>
      <p>szombat 22 óra - időmérő edzés</p>
      <p>vasárnap 20.10 - futam</p>
      <p>
        <i>Nyitókép: MTI/AP/Rebecca Blackwell</i>
      </p>
      <p>
        <b>Kapcsolódó hang</b>
      </p>
      <p>F1 - USA Nagydíj, előzetes</p>
      <figure>
        <audio src="https://infostart.hu/audio/00004/00004d90b.mp3"/>
      </figure>
      <p> </p>
    </article>
  </body>
</html>