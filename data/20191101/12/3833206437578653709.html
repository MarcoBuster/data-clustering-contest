<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Krisiya-kaza-v-prav-tekst-zashto-si-e-trugnala-ot-Shouto-na-Slavi-910385"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T12:53:00+00:00"/>
    <meta property="og:title" content="Крисия каза в прав текст защо си е тръгнала от &quot;Шоуто на Слави&quot;"/>
    <meta property="og:description" content="Още след първите издания на предаването &quot;Маскираният певец&quot; зрители и панелисти заподозряха, че зад ..."/>
  </head>
  <body>
    <article>
      <h1>Крисия каза в прав текст защо си е тръгнала от "Шоуто на Слави"</h1>
      <address>
        <time datetime="2019-11-01T12:53:00+00:00">01 Nov 2019, 12:53</time>
      </address>
      <p>Още след първите издания на предаването "Маскираният певец" зрители и панелисти заподозряха, че зад някоя от маските се крие Крисия Тодорова. Дали наистина е така, става ясно в следващите седмици. Засега в духа на секретността, която налага формата, талантливата певица отрича, но за сметка на това с удоволствие разказва пред "Блиц" за училището, "Евровизия" и целите, които ще следва в бъдеще. </p>
      <p>
        <b>- Крисия, ти си ученичка в девети клас, на музикалната гимназия в София. Учиш поп и джаз. Помогна ли ти известността при влизането в училището?</b>
      </p>
      <p>- Не. Държах изпит по пеене и солфеж като всички останали. Напълно нормално. Известността не ме прави по-привилегирована от другите в училището. Вярно, че понякога се държат различно с мен, но това нищо не променя.</p>
      <p>
        <b>– Как върви учението?</b>
      </p>
      <p>- Супер. Справям се.</p>
      <p>
        <b>- Извън музикалните, кои предмети ти харесват?</b>
      </p>
      <p>- Обичам да рисувам. Химията, там имам пет и физиката уча, защото е нужно. Но се оправям.</p>
      <p>
        <b>- А музикалните предмети?</b>
      </p>
      <p>- Уча солфеж, история на музиката, елементарна теория, пиано. Успехът ми е добър.</p>
      <p>
        <b>- Ти ли си най-добрата в класа?</b>
      </p>
      <p>- Там сме 27 души - учим класика, инструменти, поп джаз, въобще музика. Никога не съм си мислила, че аз съм най-добрата. Всеки от нас пее по собствен начин и дава всичко от себе си.</p>
      <p>
        <b>- Преди шест години стана известна за миг. Мечтала ли си за това?</b>
      </p>
      <p>- Не, стана случайно, никога не съм го мислила. Приятелки на мама и сестра ми видяха, че "Шоуто на Слави" търси партньор на господин Андреев, те знаеха, че пея и решиха да ме пуснат на шега.</p>
      <p>Бях напълно спокойна, защото нямах амбиции, просто трябваше да удовлетворя желанието на другите и после да се прибера вкъщи. Не смятах, че това е важно. Но когато изведнъж станах популярна, наистина се притесних. И все още е така, въпреки че свиквам.</p>
      <p>
        <b>- Известността помага ли или пречи в училището и извън него?</b>
      </p>
      <p>- И двете. Тя си има и плюсове и минуси.</p>
      <p>
        <b>- Кои са повече?</b>
      </p>
      <p>- Минусите, но един минус винаги може да стане плюс.</p>
      <p>
        <b>- Има ли завист?</b>
      </p>
      <p>- Има. Понякога се държат с мен по-различно.</p>
      <p>
        <b>- Къде се изявяваш сега?</b>
      </p>
      <p>- Имам свой репертоар, с който излизам на различните сцени, главно с благотворителни концерти за болни деца. Пея кавъри на световните поп звезди, които харесвам. Имам и песни, писани специално за мен, главно от екипа на 7/8. А една песен композирах сама. Казва се "Витамини". Аранжиментът е на Светлин Кръстев, а текста на Еванджелин. Това е първата, но няма да бъде последната ми авторова песен.</p>
      <p>
        <b>- Ти вече не си в екипа на Слави Трифонов. Защо?</b>
      </p>
      <p>- Защото прецених, че е време да се развивам сама. Да работя за себе си и да си направя собствен екип.</p>
      <p>
        <b>- Как се разделихте?</b>
      </p>
      <p>- Запазихме отличните си отношения.</p>
      <p>
        <b>- Искаш да продължиш сама, това е похвално. Но знаеш ли накъде?</b>
      </p>
      <p>- Надявам се до 1-2 години да не съм в България . Ще се занимавам с поп и джаз. Целта ми е да си създам собствен стил , който да е микс на това, което се слуша и това, което ми доставя удоволствие.</p>
      <p>Знам какво искам и ще продължа в Англия и Америка. Там е най-доброто място за бъдещето ми развитие. Това съм решила, следвам пътя си, но със сигурност няма да забравя родината и ще продължавам да правя български песни.</p>
      <p>
        <b>- Какво си спомняш от участието си в "Евровизия" в Малта. Тогава беше само на 10 и се класира на второ място?</b>
      </p>
      <p>- Бях много болна, на антибиотици. Това много ме притесняваше. Исках да дам всичко от себе си, но се чувствах много зле. В 8 сутринта, когато трябваше да тръгна за летището, температурата ми бе 39 градуса. Извикахме лекар и се наложи той да тръгне с нас за Малта.</p>
      <p>
        <b>- Какво се случи там? Как успя да се възстановиш?</b>
      </p>
      <p>- Другите участници даваха интервюта, а аз не можех да говоря, не можех и да репетирам. Мълчах, за да съхраня гласа си. Накрая взех лекарства и излязох. Пях с огромно желание.</p>
      <p>
        <b>- Идеята за песента "Детска планета" е твоя?</b>
      </p>
      <p>- Да. Исках тя да носи духа на детството. Най-красивото време в живота на човека.</p>
    </article>
  </body>
</html>