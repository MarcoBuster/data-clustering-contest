<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810053.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-01T12:41:00+00:00"/>
    <meta property="og:title" content="روایت فلاحت پیشه از برگ‌های برنده ایران در کاهش تعهدات برجام"/>
    <meta property="og:description" content="به گزارش ایلنا، حشمت‌الله فلاحت‌پیشه در پاسخ به این سوال که از آنجایی که کمالوندی در نشست خبری خود در اعلام جزئیات گام سوم اعلام کرد که اقدامات فنی ما در بحث کاهش تعهدات برجامی رو به اتمام است، حال آیا امکان دارد به سمت کاهش تعهدات سیاسی برجام ازجمله خروج از NPT برویم؟، گفت: خروج از NPT که در دستور کار جمهوری اسلامی ایران نیست و سیاست کلی جمهوری اسلامی ایران این نیست که خودش را از دست‌آوردهایی که تاکنون در بحث فناوری داشته خلع سلاح کند."/>
  </head>
  <body>
    <article>
      <h1>روایت فلاحت پیشه از برگ‌های برنده ایران در کاهش تعهدات برجام</h1>
      <address>
        <time datetime="2019-11-01T12:41:00+00:00">01 Nov 2019, 12:41</time>
      </address>
      <p>یک عضو کمیسیون امنیت ملی و سیاست خارجی مجلس گفت: ایران قابلیت‌های هسته‌ای خودش را حتما در حضور بازرسان و ناظران آژانس ارتقاء خواهد داد.</p>
      <p>به گزارش ایلنا، حشمت‌الله فلاحت‌پیشه در پاسخ به این سوال که از آنجایی که کمالوندی در نشست خبری خود در اعلام جزئیات گام سوم اعلام کرد که اقدامات فنی ما در بحث کاهش تعهدات برجامی رو به اتمام است، حال آیا امکان دارد به سمت کاهش تعهدات سیاسی برجام ازجمله خروج از NPT برویم؟، گفت: خروج از NPT که در دستور کار جمهوری اسلامی ایران نیست و سیاست کلی جمهوری اسلامی ایران این نیست که خودش را از دست‌آوردهایی که تاکنون در بحث فناوری داشته خلع سلاح کند.</p>
      <p>این عضو کمیسیون امنیت ملی و سیاست خارجی مجلس تصریح کرد: علی‌رغم همه بی‌میلی‌های صورت گرفته، جمهوری اسلامی ایران در رابطه با آژانس کارنامه روشنی دارد و آمریکایی‌ها نتوانستند محمل قانونی لازم را پیدا کنند و پرونده ایران را دوباره ذیل فصل هفتم منشور ملل متحد و از شورای حکام به شورای امنیت منتقل کند. بنابراین خروج از NPT در دستور کار جمهوری اسلامی ایران نیست و به صلاح کشور هم نیست در چنین شرایطی این موضوع مطرح شود.</p>
      <p>این نماینده مجلس دهم ادامه داد: ولی به هرحال ایران از این قابلیت‌ها برخوردار هست که نیازهای صنعت هسته‌ای خود را با ارتقاء درصد غنی‌سازی برآورده کند کما اینکه در گذشته هم این کار را کرده و فناوری‌های خود را هم دارد. و در حوزه‌های مختلف هم می‌تواند این کار را صورت دهد.</p>
      <p>وی با اشاره به اظهارات سخنگوی سازمان انرژی اتمی که پیش از این گفته بود اقدامات فنی ما در بحث کاهش تعهدات برجامی رو به اتمام است، گفت: بنده معتقدم در جمهوری اسلامی ایران از لحاظ فنی نخستین برگ‌های خود را رو کرده و برگ‌های متعددی را می‌تواند رو کند و موضع خود را تقویت کند. البته هیچ‌کدام از این‌ها به معنای خروج از NPT نیست و ایران قابلیت‌های هسته‌ای خودش را حتما در حضور بازرسان و ناظران آژانس ارتقاء خواهد داد. در شرایط فعلی خروج از NPT به هیچ وجه طرفداران جدی و موثری در ایران ندارد.</p>
      <p>فلاحت‌پیشه با اشاره به گام سوم کاهش تعهدات برجامی ایران،  گفت: گام سوم کلا به رخ کشیدن قابلیت‌های جمهوری اسلامی ایران بود. گام سوم را اگر بخواهیم تعریف کنیم به رخ کشیدن قابلیت‌های فناوری و صنعتی جمهوری اسلامی ایران بود. اینکه جمهوری اسلامی ایران به عبارتی نشان داد که تا بی‌نهایت علمی است جمهوری اسلامی ایران می‌تواند قابلیت‌های خودش را گسترده کند. این معنای گام سوم بود.</p>
      <p>این عضو کمیسیون امنیت ملی و سیاست خارجی مجلس با طرح این پرسش که آیا این اقدامات به معنای گذر از خطوط قرمز است؟، خود در پاسخ به آن گفت: خیر. جمهوری اسلامی همانطور که مقام معظم رهبری تاکید کرده‌اند منع فقهی دارد و نمی‌خواهد دنیا را بترساند ولی قابلیت‌های هسته‌ای خودش را حتما ارتقاء خواهد داد.</p>
      <p>وی در پاسخ به این سوال که از آنجایی که ما محدودیت‌های زمانی برجام را در گام سوم نادیده گرفتیم حال چقدر امکان دارد که نهادهای بین‌المللی و کشورهای غربی چنین برداشت کنند که ایران از برجام عبور کرده است؟، گفت: ایران از خود ظرفیت درونی برجام استفاده کرد و بخشی از تعهدات خود را به حالت تعلیق درآورد و کاری که ایران صورت داد این بود و به هیچ وجه این به معنای خروج از برجام و رد شدن از برجام و حتی رد شدن از خطوط قرمز برجام نبود بلکه استفاده از ظرفیت‌های برجام بود.</p>
      <p>این نماینده مجلس دهم با اشاره به رهایی ایران از تحریم‌های هسته‌ای تاکید کرد: همه چالش زمانی شروع شد که ایران هیچ گام هسته‌ای را بر نداشته بود و تا زمانی که آمریکایی‌ها تحریم‌های هسته‌ای را شامل ایران کردند. یعنی آمریکایی‌ها به عبارتی آن دسته از مجوزهایی که در قالب برجام به ایران داده شده بود، دوباره بازمنع کردند و این کارشان باعث شد در ایران این دغدغه واقعی شکل بگیرد که آمریکایی‌ها هدف‌شان تعطیل کردن فناوری، علم و صنعت هسته‌ای کشور است. لذا ما از همان ظرفیت برجام استفاده کردیم و قابلیت‌های هسته‌ای خودمان را عملی کردیم.</p>
    </article>
  </body>
</html>