<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/si-concediati-si-cu-restante-salariale-lucratorii-de-la-melania-alesd-nu-au-primit-banii-pe-luna-septembrie-152490.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-01T12:49:00+00:00"/>
    <meta property="og:title" content="Şi concediaţi, şi cu restanţe salariale: Lucrătorii de la Melania Aleşd nu au primit banii pe luna septembrie"/>
    <meta property="og:description" content="Salariaţii Fabricii de încălţăminte Melania, un important angajator din zona Aleşd care a pus pe liber peste 400 de angajaţi, acuză neplata salariilor. Aflaţi în procedură de concediere colectivă şi în preaviz până la 1 noiembrie, lucrătorii nu au primit salariile pe luna septembrie, al căror termen de plată a fost 25 octombrie, şi au protestat în incinta fabricii."/>
  </head>
  <body>
    <article>
      <h1>Şi concediaţi, şi cu restanţe salariale: Lucrătorii de la Melania Aleşd nu au primit banii pe luna septembrie</h1>
      <address><time datetime="2019-11-01T12:49:00+00:00">01 Nov 2019, 12:49</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/melania_protest.jpeg"/>
        <figcaption>foto: alesdonline.ro</figcaption>
      </figure>
      <p>Salariaţii Fabricii de încălţăminte Melania, un important angajator din zona Aleşd care a pus pe liber peste 400 de angajaţi, acuză neplata salariilor. Aflaţi în procedură de concediere colectivă şi în preaviz până la 1 noiembrie, lucrătorii nu au primit salariile pe luna septembrie, al căror termen de plată a fost 25 octombrie, şi au protestat în incinta fabricii.</p>
      <p>Firma Melania a intrat în restructurare, urmând să păstreze mai puţin de 100 de angajaţi din cei circa 500. În urmă cu deceniu, compania avea 1.200 de angajaţi şi comenzi numeroase din exterior, dar nu a putut face faţă concurenţei preţurilor, în special cu cele de pe piaţa chinezească.</p>
      <p>„Angajatorul motivează această măsură prin lipsa comenzilor. Problema este că în zonă nu există alt angajator care să-i preia. Piaţa muncii din Oradea absoarbe cu uşurinţă 300 de oameni, dar nu poţi obliga pe nimeni să facă naveta la 45 de kilometri. Ideal ar fi să avem un angajator care să-şi deschidă o unitate în zonă”, a prezentat situaţia directorul AJOFM Bihor, Békési Csaba.</p>
      <p>Femeile strânse miercuri în curtea fabricii au declarat, însă, presei că nu îşi pemită să facă naveta zilnic la un loc de muncă în Oradea, în condiţiile în care au copii şi gospodării de întreţinut, astfel că varianta Melania le era avantajoasă. „Cu ce o să ne creştem copiii, dacă nici salariile pe ce am muncit nu le primim?”, a protestat o muncitoare concediată.</p>
      <p>Reprezentanţii Inspectoratului de Muncă spun că firma nu a explicat motivele pentru care nu a plătit salariile restante, dar nici reclamaţii formale din partea angajaţilor concediaţi nu au fost primite.</p>
      <p>„Fabrica Melania a notificat ITM Bihor despre existenţa unei concedieri colective, care afectează, în prima fază, începând cu 1 octombrie 2019, un număr de 433 de salariaţi. În lipsa unui contract colectiv de muncă activ la nivel de unitate, aceşti salariaţi nu vor putea beneficia de sume sau alte drepturi salariale în afara celor prevăzute de contractul individual de muncă, întrucât actele normative nu obligă. Saalariaţii au posibilitatea să formuleze o sesizare în acest sens, urmând să facem demersurile pentru a verifica şi a dispune măsurile obligatorii în vederea remedierii deficienţei. Este vorba de obligarea angajatorului la plata drepturilor salariale care li se cuvin”, a declarat Cristina Bikling, jurist al ITM Bihor.</p>
      <p>„Această procedură obligă angajatorul la plata salariilor pe septembrie şi octombrie. Din surse interne, am aflat că angajatorul motivează neplata salariilor prin neplata comenzilor de către firmele contractante, acestea având la bază, potrivit angajatorului, probleme de natură calitativă a produselor. Este greu de crezut că timp de 20 de ani produsele nu au avut nici o problemă de calitate, acestea ivindu-se abia acum”, a afirmat, Békési Csaba, şeful AJOFM Bihor, citat de alesdonline.ro.</p>
      <p>Pe de altă parte, Békési a precizat, cu privire la foştii angajaţi ai Melaniei, că „dacă ne lovim de o lipsă de mobilitate, reinserţia lor pe piaţa forţei de muncă va fi oarecum greoaie”.</p>
    </article>
  </body>
</html>