<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/01/prez-2020-g-kobrata-izliza-za-svetovnata-titla.428178"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T12:25:00+00:00"/>
    <meta property="og:title" content="През 2020 г.: Кобрата излиза за световната титла"/>
    <meta property="og:description" content="Българинът ще се боксира срещу Антъни Джошуа или Анди Руис | Dnes.bg"/>
  </head>
  <body>
    <article>
      <h1>През 2020 г.: Кобрата излиза за световната титла</h1>
      <h2>Българинът ще се боксира срещу Антъни Джошуа или Анди Руис</h2>
      <address><time datetime="2019-11-01T12:25:00+00:00">01 Nov 2019, 12:25</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Кубрат Пулев ще се бие за световната титла през 2020 г., съобщи мениджърът на българския професионален боксьор Ивайло Гоцев, цитиран от <a href="http://www.gol.bg/"><b>Gol.bg</b></a>.</p>
      <p>Той показа пред "България днес" документ, който гарантира мач за най-ценния трофей в тежка категория. Съперник на 38-годишния софиянец ще бъде победителят от сблъсъка Антъни Джошуа - Анди Руис-младши. Двамата ще боксират на 7 декември в Саудитска Арабия.</p>
      <p>Очаква се Кобрата да присъства лично на този мач и да отправи предизвикателство.</p>
      <p>"Срещата между Руис и Джошуа трябва да се състои на 7 декември или преди това - пише в свое официално становище с дата 30 октомври президентът на Международната боксова федерация (IBF) Дарил Пипълс. - Победителят от тази среща трябва да се бие в следващия си двубой с Кубрат Пулев най-късно до 31 май 2020 г. без да има други междинни боеве".</p>
      <p>На няколко пъти Анди Руис и Антъни Джошуа опитаха да избегнат мач с Пулев. Адвокат Джон Уърт контрира и задвижи през август процедура, с която предяви претенциите на Кобрата, който е официалният претендент за титлата още от миналата година.</p>
      <p>Ако победителят от битката за титлата откаже да се изправи срещу Кобрата, тогава поясът на Международната боксова федерация ще бъде отнет. По подобен начин беше наказан Тайсън Фюри през 2015-а.</p>
      <p>Кобрата пък ще се бие на 9 ноември във Фресно, Калифорния, с Райдъл Букър.</p>
      <p>
        <a href="http://www.gol.bg/">
          <b>Още спортни новини четете тук</b>
        </a>
      </p>
    </article>
  </body>
</html>