<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/u-kyyevi-zatrymaly-tovarysha-vyshhogo-kerivnytstva-yakyj-prodavav-posadu-za-1-5-mln/"/>
    <meta property="og:site_name" content="Рубрика"/>
    <meta property="article:published_time" content="2019-11-01T12:43:31+00:00"/>
    <meta property="og:title" content="У Києві затримали &quot;товариша&quot; вищого керівництва, який продавав посаду за $1,5 млн"/>
    <meta property="og:description" content="У Києві правоохоронці затримали чоловіка, який представлявся “позаштатним помічником” вищого керівництва країни і за гроші пропонував сприяти призначенню на керівні посади у правоохоронних та державних органах. Про це повідомляє Генпрокуратура та СБУ. ГПУ: За версією слідства, він, видаючи себе за близького товариша вищих посадових осіб держави, а саме: президента, голови Верховної Ради, керівника Офісу президента, першого заступника […]"/>
  </head>
  <body>
    <article>
      <h1>У Києві затримали "товариша" вищого керівництва, який продавав посаду за $1,5 млн</h1>
      <address><time datetime="2019-11-01T12:43:31+00:00">01 Nov 2019, 12:43</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/zatrymannya-620x420.jpg"/>
      </figure>
      <p>
        <b>
          <b>У Києві правоохоронці затримали чоловіка, який представлявся “позаштатним помічником” вищого керівництва країни і за гроші пропонував сприяти призначенню на керівні посади у правоохоронних та державних органах.</b>
        </b>
      </p>
      <p>Про це повідомляє <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=260502">Генпрокуратура </a>та <a href="https://ssu.gov.ua/ua/news/1/category/21/view/6665?fbclid=IwAR1s1l_hjE4xQockIH_TazzbZ1tMD9sWrG35QXVzb2HKghtGrgCLOdG6X9k#.1uOFv6uH.dpbs">СБУ.</a></p>
      <p>ГПУ: За версією слідства, він, видаючи себе за близького товариша вищих посадових осіб держави, а саме: президента, голови Верховної Ради, керівника Офісу президента, першого заступника керівника ОПУ, віцепрем’єр-міністра – міністра цифрової трансформації… вводив потерпілих в оману та намагався заволодіти грошовими коштами в особливо великих розмірах”.</p>
      <figure>
        <img src="https://img.pravda.com/images/doc/e/9/e9cc5bf-n-6665-10215501.jpg"/>
      </figure>
      <p>Оперативники та слідчі спецслужби встановили, що зловмисник підшукував “клієнтів” через контакти з бізнесовими колами та чиновниками середньої ланки. Він представлявся кандидатам на посади “позаштатним помічником” та “близьким товаришем” майже всіх вищих осіб держави.</p>
      <p>Зокрема, за забезпечення працевлаштування директором одного з державних підприємств зловмисник виставив ціну у майже 1,5 мільйона доларів США. У цьому випадку він посилався на власні зв’язки та запевняв, що питання нібито вирішується безпосередньо через керівництво Офісу президента.</p>
      <p>31 жовтня правоохоронці затримали шахрая у центрі столиці після отримання частини авансу у розмірі 50 тисяч доларів США.</p>
      <p>Слідчі СБУ повідомили зловмиснику про підозру у вчиненні злочинів, передбачених ч. 2 ст. 15, ч. 4 ст. 27, ч. 4 ст. 190, ч. 4 ст. 369 Кримінального кодексу.</p>
      <p>Наразі проводяться невідкладні слідчі (розшукові) дії, спрямовані на встановлення обставин вчиненого злочину, вирішується питання про обрання запобіжного заходу.</p>
      <p>За вказані злочини передбачено строк покарання до 12 років позбавлення волі з конфіскацією майна.</p>
    </article>
  </body>
</html>