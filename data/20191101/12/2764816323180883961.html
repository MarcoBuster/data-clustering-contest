<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/apple-tv-spusteni-cena-obsah-platformy"/>
    <meta property="og:site_name" content="Cnews.cz"/>
    <meta property="article:published_time" content="2019-11-01T12:28:03+00:00"/>
    <meta property="og:title" content="Apple TV+ je tady. Opravdu nabízí jen osm pořadů"/>
    <meta property="og:description" content="Dnešek je pro Apple významným dnem. Cupertinská firma si ověří, zdali Apple TV+ může soupeřit s tradičními televizemi i jejich internetovými protějšky."/>
  </head>
  <body>
    <article>
      <h1>Apple TV+ je tady. Opravdu nabízí jen osm pořadů</h1>
      <address><time datetime="2019-11-01T12:28:03+00:00">01 Nov 2019, 12:28</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/apple-tv-spusteni-cena-obsah-platformy/galerie-177619-1">
            <img src="https://www.cnews.cz/wp-content/uploads/2019/11/apple-tv-plus-start-1.jpg"/>
          </a>
        </figure>
        <figure>
          <a href="https://www.cnews.cz/apple-tv-spusteni-cena-obsah-platformy/galerie-177619-2">
            <img src="https://www.cnews.cz/wp-content/uploads/2019/11/apple-tv-plus-start-2.png"/>
          </a>
        </figure>
        <figure>
          <a href="https://www.cnews.cz/apple-tv-spusteni-cena-obsah-platformy/galerie-177619-3">
            <img src="https://www.cnews.cz/wp-content/uploads/2019/11/apple-tv-plus-start-3.jpg"/>
          </a>
        </figure>
        <figure>
          <a href="https://www.cnews.cz/apple-tv-spusteni-cena-obsah-platformy/galerie-177619-4">
            <img src="https://www.cnews.cz/wp-content/uploads/2019/11/apple-tv-plus-start-4.png"/>
          </a>
        </figure>
      </slideshow>
      <p>
        <a href="https://www.cnews.cz/apple-tv-spusteni-cena-obsah-platformy/galerie-177619-1">VŠECHNY FOTOGRAFIE</a>
      </p>
      <p>Dnešek je pro Apple významným dnem. Cupertinská firma si ověří, zdali může soupeřit s tradičními televizemi i jejich internetovými protějšky, jako jsou Netflix, HBO Go či Amazon Prime Video. Spouští totiž vlastní předplacenou streamovací platformu Apple TV+.</p>
      <p>Po <a href="https://www.cnews.cz/hbo-go-rijen-2019-zdrazeni-cena">zdražení HBO Go</a> jde o nejlevnější globální videotéku, stojí <b>139 Kč na měsíc</b>. Služba je rovnou aktivní v rámci Rodinného sdílení pro šest osob, u Netflixu se za sdílení připlácí. Apple TV+ má bezplatnou týdenní zkušební dobu. A kdo <a href="https://www.cnews.cz/apple-tv-plus-spusteni-ceska-cena">od druhé poloviny letošního září</a> koupil nový iPhone, iPad, iPod Touch, Apple TV nebo Mac, ten si bude moci TV+ užívat <b>zdarma</b> celý rok.</p>
      <p>Na otestování vám ale opravdu bude stačit i ten týden. Jak se dnes definitivně potvrdilo, v TV+ je pouze původní tvorba produkovaná Applem, žádný licencovaný obsah odjinud. Díky tomu Apple nemusel řešit právní otázky a službu rovnou odstartoval v celém světě. Jenže ze stejného důvodu je katalog chudý. Obsahuje <b>celkem osm titulů</b>: sedm seriálů a jeden dokumentární film. U seriálů jsou k dispozici první tři epizody, další budou vycházet v týdenních intervalech. Velký rozdíl oproti 5000 titulů Netflixu nebo 1800 u HBO Go.</p>
      <p><b>TIP:</b> <a href="https://www.cnews.cz/apple-vysledky-q4-2019">Apple stagnuje. Prodej iPhonů stále klesá, ale vyvažují to služby</a></p>
      <p>Jak jsme správně tipovali, obsah je dostupný s <b>českými titulky</b>. Dabing nemá žádný z pořadů. Navíc dětský seriál Helpsters zcela bez titulků a spoléhá se na rozšířenou dabingovou podporu, leč ten český chybí.</p>
      <h3>Na Android zapomeňte</h3>
      <p>Apple TV+ vysílá v rozlišení až 4K s HDR (Dolby Vision) a zvukem v Dolby Atmos. Sledovat jej lze na krabičce Apple TV a v aplikacích pro iOS, ipadOS a macOS. Mimo jablečné platformy je dostupný na Smart TV od Samsungu, série 2018 a novější. Později se přidají LG, Sony, Vizio, Roku a Amazon Fire TV. Kde nebude aplikace, tam bude fungovat alespoň streamování přes AirPlay 2.</p>
      <p>Na počítačích je TV+ možné sledovat v Safari, Chromu a Firefoxu na adrese <a href="https://tv.apple.com/">tv.apple.com</a>. Webová verze má prozatím několik chyb či omezení. Chybí české rozhraní i popisky (v aplikací jsou), v titulcích se zobrazuje každý jazyk čtyřikrát a alespoň v mém případě nefunguje synchronizace časové osy. Rozkoukané video z mobilu se v prohlížeči spustí od začátku. Ale pokud jej sleduju na PC a pak se k němu na PC také vrátím, tehdy si poslední čas pamatuje. A v prohlížeči samozřejmě nefunguje stahování pro offline zhlédnutí.</p>
      <slideshow>
        <figure>
          <a href="https://www.cnews.cz/apple-tv-spusteni-cena-obsah-platformy/galerie-177619-1">
            <img src="https://www.cnews.cz/wp-content/uploads/2019/11/apple-tv-plus-start-1.jpg"/>
          </a>
        </figure>
        <figure>
          <a href="https://www.cnews.cz/apple-tv-spusteni-cena-obsah-platformy/galerie-177619-2">
            <img src="https://www.cnews.cz/wp-content/uploads/2019/11/apple-tv-plus-start-2.png"/>
          </a>
        </figure>
        <figure>
          <a href="https://www.cnews.cz/apple-tv-spusteni-cena-obsah-platformy/galerie-177619-3">
            <img src="https://www.cnews.cz/wp-content/uploads/2019/11/apple-tv-plus-start-3.jpg"/>
          </a>
        </figure>
        <figure>
          <a href="https://www.cnews.cz/apple-tv-spusteni-cena-obsah-platformy/galerie-177619-4">
            <img src="https://www.cnews.cz/wp-content/uploads/2019/11/apple-tv-plus-start-4.png"/>
          </a>
        </figure>
      </slideshow>
      <p>
        <a href="https://www.cnews.cz/apple-tv-spusteni-cena-obsah-platformy/galerie-177619-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/iphone-se-2-2020-spekulace"/>
        <a href="https://www.cnews.cz/tablety-statistiky-idc-q3-2019"/>
        <a href="https://www.cnews.cz/topserialy-konec-piratskych-serveru"/>
        <a href="https://www.cnews.cz/apple-vysledky-q4-2019"/>
        <a href="https://www.cnews.cz/hbo-max-start-kveten-2020-novinky"/>
      </related>
    </article>
  </body>
</html>