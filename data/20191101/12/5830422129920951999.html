<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138310/%D9%85%D8%B5%D9%88%D8%A8%D9%87-%D9%85%D9%87%D9%85-%D8%A8%D9%88%D8%B1%D8%B3-%D8%A8%D8%B1%D8%A7%DB%8C-%D8%AC%D9%84%D9%88%DA%A9%DB%8C%D8%B1%DB%8C-%D8%A7%D8%B2-%D8%AC%D8%B1%D8%A7%D8%A6%D9%85-%D9%88-%D8%A8%D9%87%D8%A8%D9%88%D8%AF-%D8%A8%D9%87%D8%AF%D8%A7%D8%B4%D8%AA-%DA%A9%D8%B3%D8%A8-%D9%88-%DA%A9%D8%A7%D8%B1-%DB%B2%DB%B0-%D8%B1%D8%A7%D9%87%DA%A9%D8%A7%D8%B1"/>
    <meta property="og:site_name" content="boursepress.ir"/>
    <meta property="article:published_time" content="2019-11-01T12:35:00+00:00"/>
    <meta property="og:title" content="مصوبه مهم بورس برای جلوکیری از جرائم و بهبود بهداشت کسب و کار + ۲۰ راهکار"/>
    <meta property="og:description" content="معاون حقوقی سازمان بورس از تصویب و ابلاغ سند سه ساله پیشگیری از وقوع جرائم و تخلفات درحوزه بازار سرمایه و با هدف ارتقاء سلامت و بهداشت محیط کسب و کار و ۲۰ راهکار خبر داد."/>
  </head>
  <body>
    <article>
      <h1>مصوبه مهم بورس برای جلوکیری از جرائم و بهبود بهداشت کسب و کار + ۲۰ راهکار</h1>
      <h2>معاون حقوقی سازمان بورس خبر داد :</h2>
      <address>
        <time datetime="2019-11-01T12:35:00+00:00">01 Nov 2019, 12:35</time>
      </address>
      <p>
        <i>معاون حقوقی سازمان بورس از تصویب و ابلاغ سند سه ساله پیشگیری از وقوع جرائم و تخلفات درحوزه بازار سرمایه و با هدف ارتقاء سلامت و بهداشت محیط کسب و کار و ۲۰ راهکار خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، جعفر جمالی با اشاره به تصویب و تأیید "سند پیشگیری از وقوع جرائم و تخلفات در حوزه بازارسرمایه" در جلسه اخیر شورای عالی بورس و اوراق بهادار و اجرای برای دوره سه ساله به سنا اعلام کرد: با تصویب این سند، تمرکز و اولویت جدی سازمان بورس و اوراق بهادار بر پیشگیری و ارتقای سلامت بازار سرمایه خواهد بود و سلامت و شفافیت بازار سرمایه ارتقاء می یابد.</p>
      <p>این سند به مثابه میثاق نامه جمعی در پیشگیری از وقوع جرائم و تخلفات است و با مشارکت تمامی واحدهای نظارتی و اجرائی سازمان، ارکان بازار سرمایه و کلیه تشکل های خود انتظام، اجرا خواهد شد و ارتقای سلامت و شفافیت بازار سرمایه با همکاری و تعامل همۀ ارکان و فعالان پیگیری و محقق می شود.</p>
      <p>این سند که با دو هدف کلی ارتقاء سلامت و بهداشت محیط کسب و کار بازارسرمایه و از بین بردن زمینه های بروز تخلفات و جرائم و حفظ نظم از طریق به کارگیری راهکارهای پیشگیری کیفری و غیر کیفری با اولویت پیشگیری غیر کیفری از جمله پیشگیری های وضعی و اجتماعی، تدوین شده و دارای ۲۰ فرآیند و راهکار است که طیف وسیعی از اقدامات راهبردی پیشگیرانه را شامل خواهد شد.</p>
      <p>کاهش انگیزه ارتکاب تخلفات و جرائم، کاهش زمینه ها، ابزارها و فرصت های ارتکاب تخلفات و جرائم، افزایش امنیت و مطلوبیت سرمایه گذاری داخلی و خارجی در بازارها و زمینه های مرتبط و جلب اعتماد عمومی به بازار سرمایه، شفاف‌سازی و ارتقاء شرایط سرمایه‌گذاری از طریق آموزش و فرهنگ‌سازی و گسترش سواد مالی و دانش عمومی و حقوقی فعالان بازار، ارتقاء سلامت و بهداشت محیط کسب و کار بازار سرمای از جمله نتایج و کاربردهای مورد انتظار از سند خواهد بود.</p>
      <p>
        <b>متن سند</b>
      </p>
      <p>لازمه تحقق اهداف و نتایج مورد انتظارسند ، همکاری و تعامل سازنده کلیه اشخاص مرتبط از طریق اجرای فرآیندها و راهکارهای زیر عنوان شده است:</p>
      <p>۱. تهیه الگوهای گزارش دهی و جمع آوری آمار و اطلاعات تمام حوزه ها (اعم از معاملات، مجوزها، مکاتبات، نظارت ها، جلسات، شکایات، تخلفات، جرائم، اطلاعات مربوط به فعالان بازار سرمایه، سرمایه گذاران و ....) در بازار سرمایه و به روز آوری مستمر آنها جهت تحلیل علمی آمار، علت شناسی بروز تخلفات و جرائم، ناهنجاری ها و اولویت بندی جهت بررسی</p>
      <p>۲. ایجاد و تقویت نظام پایش و مراقبت و تشخیص زودهنگام آسیب های بازار سرمایه جهت شناسایی ناهنجاری‌های بازار و گلوگاه های ابهام‌خیز و تخلف زا</p>
      <p>۳.پایش و بازنگری مستمر قوانین و مقررات (مشتمل بر دستورالعمل ها، آئین نامه ها، شیوه نامه ها و...)</p>
      <p>۴.بازنگری، پایش و انطباق فرآیندهای اجرائی در بازارسرمایه با قوانین و مقررات و اصلاح فرم ها و رویه های جاری و وضع مقررات جدید در جهت بهبود فرآیندها</p>
      <p>۵. بهینه سازی فرآیند مقررات گذاری در راستای جلوگیری از تعارض قوانین و مقررات و تسهیل و تسریع در فرآیند مقررات گذاری و مقررات زدایی و ارتقای کیفی مقررات</p>
      <p>۶. پیشگیری فنی از طریق تقویت فناوری اطلاعات، ایجاد سامانه ها و الکترونیکی کردن فرآیندها</p>
      <p>۷. ساماندهی، تجمیع و بهبود فرآیندهای مرتبط با صدور انواع مجوزها</p>
      <p>۸. ایجاد دسترسی آزاد به اطلاعات در جهت شفافیت و حمایت از حقوق شهروندی مطابق قوانین و مقررات</p>
      <p>۹. نهادینه کردن ارتباط ارکان سازمان در موضوعات مختلف از طریق ایجاد کارگروه های تخصصی مربوطه</p>
      <p>۱۰.ایجاد دوایر پیشگیری در شرکت های تابعه سازمان و تشکل های خودانتظام و تقویت، توسعه و حمایت از آنها</p>
      <p>۱۱. بازنگری در فرآیندهای مرتبط با حل اختلاف و سازش در جهت تسهیل و تسریع در رسیدگی</p>
      <p>۱۲. ایجاد و به روز رسانی بانک جامع قوانین و مقررات بازار سرمایه با هدف سهولت دسترسی و بهره برداری عموم</p>
      <p>۱۳. فرهنگ‌سازی، جهت دهی عمومی و تبلیغات موثر به منظور ارتقاء سطح سواد مالی و دانش عمومی و حقوقی فعالان بازار سرمایه</p>
      <p>۱۴.تسهیل بهره برداری و ساده سازی قوانین و مقررات برای عموم از طریق ارائه الگوهای رفتاری مربوط به هر دسته از فعالان بازار سرمایه (مدیران ناشران، مدیران نهادهای مالی، سرمایه گذاران و...) و تعمیق آموزش های تخصصی از طریق تهیه محتوای آموزشی و گنجاندن آن در نظام آموزشی و همچنین نظارت بر محتوای آموزشی</p>
      <p>۱۵. استفاده از ساز و کار¬های تشویقی جهت کشف ناهنجاری ها، تخلفات و جرائم در بازار سرمایه توسط عموم</p>
      <p>۱۶. تقویت و توسعه بهره گیری از مشاوره و خرد جمعی</p>
      <p>۱۷. استفاده از شیوه¬های عدالت ترمیمی و میانجیگری قضایی با لحاظ شرایط قانونی</p>
      <p>۱۸. انجام پیگیری های لازم در جهت تقویت تصمیمات قضائی موثر در بازار سرمایه</p>
      <p>۱۹.به کارگیری راهکارهای پیشگیری وضعی در راستای اهداف قانون ارتقاء سلامت نظام اداری و مقابله با فساد</p>
      <p>۲۰. ارتقاء شیوه‌های رسیدگی و برخورد با تخلفات و بهبود مستمر فرآیندها و سازکارهای کشف، تحقیق و تعقیب جرایم بازار سرمایه.</p>
      <p>به منظور اجرای سند کمیته‌های تخصصی از جمله "کمیته فراگیر پیشگیری از وقوع تخلفات و جرائم و کارگروه های آن"، "کمیته تطبیق و کمیسیون های آن"، "کمیته عالی سیاست گذاری فضای مجازی"، "کمیته صیانت از حقوق شهروندی، دسترسی آزاد به اطلاعات و آموزش‌های عمومی" تشکیل است.</p>
      <p>انتهای پیام</p>
    </article>
  </body>
</html>