<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/512899/meringkuklah-atok-dalam-jel"/>
    <meta property="og:site_name" content="HM Online"/>
    <meta property="article:published_time" content="2019-11-01T12:56:16+00:00"/>
    <meta property="og:title" content="Meringkuklah atok dalam jel!"/>
    <meta property="og:description" content="ISTERI yang sedang uzur dan berkerusi roda hanya mampu menangis teresak-esak dan melaungkan AllahuAkbar sebaik saja suaminya dijatuhkan hukuman penjara 18 tahun oleh Mahkamah Sesyen Klang selepas didapati bersalah melakukan amang seksual fizikal terhadap cucu tirinya pada tahun lalu."/>
  </head>
  <body>
    <article>
      <h1>Meringkuklah atok dalam jel!</h1>
      <address><time datetime="2019-11-01T12:56:16+00:00">01 Nov 2019, 12:56</time> by <a rel="author">Siraj Mohd Zaini</a></address>
      <p>ISTERI yang sedang uzur dan berkerusi roda hanya mampu menangis teresak-esak dan melaungkan AllahuAkbar sebaik saja suaminya dijatuhkan hukuman penjara 18 tahun oleh Mahkamah Sesyen Klang selepas didapati bersalah melakukan amang seksual fizikal terhadap cucu tirinya pada tahun lalu.</p>
      <p>Hakim Datin M Kundasamy membuat keputusan itu terhadap dua pertuduhan yang dihadapi tertuduh lelaki berusia 71 tahun pada akhir kes pembelaan hari ini.</p>
      <p>Menurutnya, hukuman penjara bagi warga emas itu diputuskan untuk dijalankan berkuat kuasa hari ini.</p>
      <p>“Selain itu, mahkamah turut memutuskan tertuduh menjalani kaunseling selama 18 tahun mengikut Seksyen 26 Akta Kesalahan-Kesalahan Seksual Terhadap Kanak-Kanak 2017.</p>
      <p>“Tertuduh juga perlu menjalani pengawasan polis selama setahun di bawah Seksyen 27 Akta sama,” katanya.</p>
      <p>Mengikut kedua-dua pertuduhan, lelaki warga emas itu didakwa melakukan amang seksual fizikal terhadap seorang kanak-kanak perempuan berusia sembilan tahun.</p>
      <p>Perbuatan itu dilakukan pada bulan Februari dan Jun 2018 antara 2 petang hingga 4 petang di rumah di Pelabuhan Klang.</p>
      <p>Dia didakwa mengikut Seksyen 14(a) Akta Kesalahan-Kesalahan Seksual Terhadap Kanak-Kanak 2017 dan sabit kesalahan boleh dikenakan hukuman penjara sehingga 20 tahun serta sebatan.</p>
      <p>Prosiding dikendalikan Timbalan Pendakwa Raya Hasiful Khair Mohd Jamaluddin manakala tertuduh diwakili peguam Mohamed Imran Mohamed Sam.</p>
      <p>Terdahulu, Mohamed Imran memohon agar tertuduh diberikan penangguhan hukuman sementara pihaknya memfailkan rayuan di Mahkamah Tinggi.</p>
      <p>Bagaimanapun, mahkamah menolak permohonan itu kerana tiada keperluan khas bagi membolehkan tertuduh menangguhkan hukuman berkenaan.</p>
      <p>Seramai tujuh saksi pendakwaan dan dua saksi pembelaan dikemukakan sepanjang prosiding perbicaraan dijalankan.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/10/511715/pengetua-tak-mengaku-bersalah"/>
        <a href="https://www.hmetro.com.my/mutakhir/2019/04/440492/padah-cabul-budak-diasuh-isteri"/>
        <a href="https://www.hmetro.com.my/mutakhir/2018/09/374577/penjara-8-bulan-cabul-remaja-perempuan"/>
        <a href="https://www.hmetro.com.my/mutakhir/2019/04/440965/didakwa-rogol-dua-anak-kekasih"/>
        <a href="https://www.hmetro.com.my/mutakhir/2019/01/417384/pengetua-dituduh-lakukan-amang-seksual-fizikal-metrotv"/>
        <a href="https://www.hmetro.com.my/mutakhir/2019/03/434008/pemandu-teksi-didakwa-rogol-anak-kandung-metrotv"/>
        <a href="https://www.hmetro.com.my/mutakhir/2019/03/429583/perbicaraan-kes-shahidan-18-19-mac"/>
        <a href="https://www.hmetro.com.my/mutakhir/2017/09/267389/haruan-tak-mengaku-makan-anak"/>
      </related>
    </article>
  </body>
</html>