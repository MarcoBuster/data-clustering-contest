<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/junts-per-catalunay-denuncia-a-la-junta-electoral-la-visita-del-rei-el-4-de-novembre/noticia/2960214/"/>
    <meta property="og:site_name" content="CCMA"/>
    <meta property="article:published_time" content="2019-11-01T12:08:00+00:00"/>
    <meta property="og:title" content="JxCat i ERC denuncien a la Junta Electoral la visita del rei el 4 de novembre"/>
    <meta property="og:description" content="Aquest dilluns, el rei Felip VI visitarà Barcelona en plena campanya electoral i els partits independentistes consideren que es pot convertir en un acte partidista"/>
  </head>
  <body>
    <article>
      <h1>JxCat i ERC denuncien a la Junta Electoral la visita del rei el 4 de novembre</h1>
      <h2>Aquest dilluns, el rei Felip VI visitarà Barcelona en plena campanya electoral i els partits independentistes consideren que es pot convertir en un acte partidista</h2>
      <address><time datetime="2019-11-01T12:08:00+00:00">01 Nov 2019, 12:08</time> by <a rel="author">Felip Gordillo</a></address>
      <p>Aquest dilluns, el rei Felip VI visitarà Barcelona. Ho fa en plena campanya electoral i Junts per Catalunya i ERC consideren que es pot convertir en un acte partidista. Així ho han denunciat davant de la Junta Electoral Provincial de Barcelona, a qui demanen que o bé<b> obligui a ajornar la visita o bé s'asseguri que en el discurs del rei no hi haurà cap referència</b> que es pugui interpretar en clau electoral.</p>
      <p>Junts per Catalunya ha presentat el seu escrit aquest divendres. Argumenta que el rei visita la ciutat pels Premis Princesa de Girona, que "s'han celebrat en totes les edicions anteriors durant el mes de juny i mai durant el mes de novembre". I asseguren que <b>mai hi ha hagut visites del rei en període electoral</b>. Consideren que, com que coincideix amb la campanya, es pot convertir en un "acte clarament electoralista":</p>
      <blockquote>"És un acte clarament electoralista, del qual es beneficiaran totes aquelles forces polítiques concurrents a les properes eleccions generals del 10 de novembre que s'autoproclamen constitucionalistes, en la mesura que, com ja és habitual, el cap d'estat en tots els seus discursos fa una lloança de totes les fites aconseguides per l'estat espanyol d'ençà de l'aprovació de la Constitució espanyola de 1978."</blockquote>
      <p>Junts per Catalunya afirma que el rei "<b>no compleix els principis de neutralitat i imparcialitat" </b>des del 3-O:</p>
      <blockquote>"El cap d'estat influirà de forma clara en l'orientació del vot dels electors, atès que des que va fer les declaracions el 3 d'octubre del 2017, el rei Felip VI de Borbó va abandonar la neutralitat política que fins a aquell moment, almenys públicament, havia mantingut, per posicionar-se clarament en contra dels postulats i posicions de les formacions polítiques independentistes."</blockquote>
      <p>Junts reconeix que el rei no es presenta a les eleccions, però cita un precedent. La formació recorda quan la Junta Electoral <b>va obligar TV3 i Catalunya Ràdio a fer una compensació</b> per la cobertura mediàtica de les manifestacions convocades per Òmnium i l'ANC en període electoral. Això va passar en tres ocasions, abans de les eleccions al Parlament del 2015 per la retransmissió de la Diada, abans del 21D per la manifestació de Brussel·les i abans del 28A per la marxa sobiranista a Madrid.</p>
      <p>Amb aquests precedents, Junts per Catalunya argumenta:</p>
      <blockquote>"En aquest cas, el cap d'estat és un poder públic i, per tant, la seva neutralitat i imparcialitat durant una campanya electoral li és exigible, encara amb major mesura que la que es va exigir a les entitats sobiranistes abans esmentades."</blockquote>
      <p>Per tot plegat, el partit reclama que s'ajorni la visita o que <b>s'avisi el rei que no pot enviar determinats missatges</b>:</p>
      <blockquote>"En el cas que no s'ajorni la visita del cap d'estat a Barcelona del proper dilluns 4 de novembre, se'l requereixi a ell i a tota la Casa del Rei, perquè limitin la seva actuació a l'estricte lliurament dels premis de la Fundació Princesa de Girona 2019 als guardonats, sense que en les seves intervencions puguin fer valoracions o consideracions que puguin atemptar contra l'obligada imparcialitat que han de mantenir."</blockquote>
      <p> </p>
      <p>Per la seva banda, el recurs d'<b>ERC, en la mateixa línia que el de JxCat, </b>argumenta que a l'acte es farà "una explicació de les fites aconseguides d'ençà de l'aprovació de la Constitució" i, per tant, beneficiarà les "forces polítiques que s'autoproclamen constitucionalistes":</p>
      <blockquote>"La visita del cap d'estat dins del període electoral no pot quedar emparat en l'activitat que habitualment duen a terme els poders públics, atès que l'única cosa que busca és utilitzar l'acte de manera electoralista."</blockquote>
      <p>Esquerra també hi assegura que "és evident que el cap d'estat té una clara intenció d'influir en l'orientació del vot de l'elector aprofitant-se de la seva situació de privilegi":</p>
      <blockquote>"Aquest acte influirà en l'orientació del vot, ja que el cap d'estat, des de les seves declaracions del 3 d'octubre del 2017, va abandonar la neutralitat política que fins aquell moment s'havia mantingut com a mínim públicament, per posicionar-se en contra de posicions independentistes."</blockquote>
    </article>
  </body>
</html>