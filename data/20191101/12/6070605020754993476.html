<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-ERC-evita-confrontacio-JxCat-CUP_0_2336166468.html"/>
    <meta property="og:site_name" content="Ara.cat"/>
    <meta property="article:published_time" content="2019-11-01T12:45:50+00:00"/>
    <meta property="og:title" content="ERC afirma que no entrarà en el cos a cos amb JxCat i la CUP en campanya"/>
    <meta property="og:description" content="Aragonès, però, recorda el pacte de JxCat amb el PSC a la Diputació de Barcelona"/>
  </head>
  <body>
    <article>
      <h1>ERC afirma que no entrarà en el cos a cos amb JxCat i la CUP en campanya</h1>
      <h2>Aragonès, però, recorda el pacte de JxCat amb el PSC a la Diputació de Barcelona</h2>
      <address>
        <time datetime="2019-11-01T12:45:50+00:00">01 Nov 2019, 12:45</time>
      </address>
      <p>El coordinador nacional d'ERC i vicepresident de la Generalitat, Pere Aragonès, ha deixat clar que no entraran en el cos a cos amb JxCat i la CUP en aquesta campanya electoral després que aquestes dues forces hagin acusat els republicans de voler regalar la investidura a Pedro Sánchez de manera gratuïta. Aragonès ha desitjat sort aquest divendres a les candidatures independentistes, perquè "no són els adversaris", després que la candidata d'JxCat <a href="https://www.ara.cat/politica/JxCat-reivindica-Pedro-Sanchez-ERC_0_2335566615.html">Laura Borràs obrís campanya dient que la seva llista no regalarà seus vots al PSOE a canvi de res, en una crítica implícita a ERC</a>.</p>
      <p>
        <a href="https://www.ara.cat/politica/eleccions-generals-2019-10-novembre-maiol-roger-laura-borras_0_2336166436.html">Borràs i els aplaudiments per allunyar fantasmes</a>
      </p>
      <p>ERC "no centrarà la campanya en retrets" perquè considera companys de viatge les candidatures de JxCat i la CUP, i adversaris a Vox, Cs, el PP i el PSOE, i ha afegit que en moments com el període electoral és quan els independentistes han de mostrar més unitat. En aquest sentit,  el dirigent republicà ha apostat per treballar amb unitat d'acció també durant la campanya. "No entrarem a donar cops de colze als companys de viatge", ha argumentat.</p>
      <p>Sigui com sigui, el vicepresident del Govern no ha desaprofitat l'ocasió per deixar palès els pactes contra natura que també ha subscrit la formació hereva de CDC. "Podríem parlar de com s'ha regalat la presidència de la Diputació de Barcelona a canvi de res, quan hi havia l'alternativa de fer president un independentista, però no entrarem en això", ha declarat als periodistes en el primer dia de campanya electoral en resposta també al pacte entre JxCat i el PSC en aquest òrgan supramunicipal.</p>
      <p>Sobre si els comuns són adversaris després <a href="https://www.ara.cat/politica/comuns-erigeixen-solucio-atzucac-catala_0_2335566653.html">dels retrets del seu candidat, Jaume Asens</a>, ha respost que defensar una causa no exclou defensar-ne altres, i creure el contrari és tenir una "pobra" visió de la política. "Abracem totes les lluites a favor de la justícia social i les llibertats individuals i col·lectives, a favor de la independència de Catalunya i de totes les aspiracions dels pobles de l'Estat. I, evidentment, abans de res la nostra", ha exposat. Així, el seu objectiu és "sumar el màxim de gent", per la qual cosa ha animat els comuns a fer una defensa clara del dret de l'autodeterminació i trobar vies per acordar una amnistia i una solució al conflicte català.</p>
      <h3>"Obligar" el PSOE a negociar</h3>
      <p>Aragonès ha sostingut que només un bon resultat de l'independentisme i una victòria clara d'ERC a les urnes els permetrà "obligar" el PSOE i el president i candidat socialista, Pedro Sánchez, a negociar. "Quan aquest resultat no és clar, veiem que sempre trien la pitjor opció, no només per a Catalunya, sinó per a la resta dels ciutadans de l'Estat", ha advertit. Per al vicepresident del Govern, Sánchez ha sigut en els últims mesos l'actor màxim del bloqueig polític, i "amb ell ara mateix és impossible arribar a acords", de manera que ha animat els votants socialistes a Catalunya a optar per ERC en aquestes eleccions.</p>
      <p>Davant el castell de Montjuïc i una setmana després de l'exhumació de Francisco Franco, Aragonès ha criticat que la política de memòria històrica del PSOE és "propaganda", mentre que la d'ERC dignifica les víctimes recuperant cossos de fosses comunes i anul·lant judicis franquistes, ha defensat. Ha destacat que aquestes iniciatives les van impulsar els exconsellers Raül Romera i Carles Mundó, i que el concepte d'ERC de la memòria històrica es contraposa al de "propaganda que s'acaba tornant en contra", que atribueix el PSOE. I ha afegit que una de les propostes que defensarà ERC al Congrés serà treure del Valle de los Caídos les restes de 6.600 catalans que originàriament estaven en fosses comunes a Catalunya.</p>
      <p>Al fil de l'aposta del candidat d'ERC Gabriel Rufián en el debat de dijous d'establir una taula multilateral de negociació per resoldre el conflicte català, Aragonès ha manifestat la seva voluntat d'obrir "una taula de diàleg i negociació" amb actors internacionals. "Una mediació internacional seria una oportunitat magnífica per poder-la conduir", tot i que veu necessari no avançar notícies ni noms, per discreció i per evitar que el projecte es frustri. Tot i així, ha avisat que la materialització d'aquesta proposta encara és "lluny", perquè de moment l'Estat es nega a negociar, ha recordat.</p>
    </article>
  </body>
</html>