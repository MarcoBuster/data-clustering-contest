<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637339/%D8%A7%D9%82%D8%AA%D8%B5%D8%A7%D8%AF-%D8%A7%D9%86%DA%AF%D9%84%D8%B3%D8%AA%D8%A7%D9%86%DB%B9%DB%B0%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%A8%D8%A7-%D8%AA%D9%88%D8%A7%D9%81%D9%82-%D8%A8%D8%B1%DA%AF%D8%B2%DB%8C%D8%AA-%D8%AC%D8%AF%DB%8C%D8%AF%D8%B6%D8%B1%D8%B1-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T12:23:00+00:00"/>
    <meta property="og:title" content="اقتصاد انگلستان۹۰میلیارد دلار با توافق برگزیت جدیدضرر می‌کند"/>
    <meta property="og:description" content="ترک کردن اتحادیه اروپا تحت شرایط توافق نخست‌وزیر بوریس جانسون، حدود ۹۰ میلیارد دلار به اقتصاد انگلستان آسیب می‌زند."/>
  </head>
  <body>
    <article>
      <h1>
        <a href="https://www.bultannews.com/fa/news/637339/%D8%A7%D9%82%D8%AA%D8%B5%D8%A7%D8%AF-%D8%A7%D9%86%DA%AF%D9%84%D8%B3%D8%AA%D8%A7%D9%86%DB%B9%DB%B0%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%A8%D8%A7-%D8%AA%D9%88%D8%A7%D9%81%D9%82-%D8%A8%D8%B1%DA%AF%D8%B2%DB%8C%D8%AA-%D8%AC%D8%AF%DB%8C%D8%AF%D8%B6%D8%B1%D8%B1-%D9%85%DB%8C%E2%80%8C%DA%A9%D9%86%D8%AF">اقتصاد انگلستان۹۰میلیارد دلار با توافق برگزیت جدیدضرر می‌کند</a>
      </h1>
      <h2>ترک کردن اتحادیه اروپا تحت شرایط توافق نخست‌وزیر بوریس جانسون، حدود ۹۰ میلیارد دلار به اقتصاد انگلستان آسیب می‌زند.</h2>
      <address><time datetime="2019-11-01T12:23:00+00:00">01 Nov 2019, 12:23</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در حالی که دولت انگلیس توانست موافقت مجلس عوام را برای انتخابات زودهنگام ۱۲ دسامبر به دست بیاورد و به این ترتیب یک گام به تصویب<b> توافق برگزیت</b> نخست‌وزیر کنونی، بوریس جانسون، نزدیک‌تر شود، قدیمی‌ترین اتاق فکر اقتصادی این کشور با پیش‌بینی رشد اقتصادی خود، سایه سنگینی بر چشم‌انداز این کشور انداخت.</p>
      <p>موسسه ملی تحقیقات اقتصادی و اجتماعی انگلستان (ان‌آی‌ای‌اس‌آر) هشدار داد: ترک کردن اتحادیه اروپا تحت شرایط توافق نخست‌وزیر بوریس جانسون، حدود ۹۰ میلیارد دلار به اقتصاد انگلستان آسیب خواهد رساند.</p>
      <p>روزنامه گاردین به نقل از این اتاق فکر، که آن را یکی از برترین اتاق فکرهای انگلستان نامید، گزارش داد: تا پایان دهه ۲۰۲۰، توافق بوریس جانسون، در صورت تصویب، ۴ درصد از حجم اقتصاد انگلستان خواهد کاست. این معادل کسر سرانه ۱۴۰۰ دلار در سال است.</p>
      <p>این موسسه پیش‌بینی کرد که تحت توافق بوریس جانسون، اقتصاد انگلیس حتی بدتر از توافق ترسا می، نخست‌وزیر قبلی انگلستان، افت خواهد کرد. پیش‌بینی‌های قبلی نشان می‌داد که با توافق برگزیت ترسا می، اقتصاد انگلستان در این دوره ۳ درصد افت می‌کرد.</p>
      <p>ان‌آی‌ای‌اس‌آر اعلام کرد که ظرف مدت ۱۰ سال، تمام گزینه‌های ممکن، در مقایسه با ماندن در اتحادیه اروپا، تاثیر بدتری بر اقتصاد انگلیس خواهند گذاشت.</p>
    </article>
  </body>
</html>