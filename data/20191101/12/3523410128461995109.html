<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637349/%D8%B7%D9%84%D8%B3%D9%85-%D8%B3%D8%A7%D8%AE%D8%AA-%D8%AC%D9%86%D8%AC%D8%A7%D9%84%DB%8C%E2%80%8C%D8%AA%D8%B1%DB%8C%D9%86-%D8%AE%D8%B7-%D9%84%D9%88%D9%84%D9%87-%D8%AF%D9%86%DB%8C%D8%A7-%D8%B4%DA%A9%D8%B3%D8%AA%D9%87-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T12:48:00+00:00"/>
    <meta property="og:title" content="طلسم ساخت جنجالی‌ترین خط لوله دنیا شکسته شد"/>
    <meta property="og:description" content="دانمارک بالاخره به شرکت انرژی دولتی گازپروم روسیه اجازه داد خط لوله جنجالی صادرات گاز را از مسیر آبهای این کشور احداث کند."/>
  </head>
  <body>
    <article>
      <h1>
        <a href="https://www.bultannews.com/fa/news/637349/%D8%B7%D9%84%D8%B3%D9%85-%D8%B3%D8%A7%D8%AE%D8%AA-%D8%AC%D9%86%D8%AC%D8%A7%D9%84%DB%8C%E2%80%8C%D8%AA%D8%B1%DB%8C%D9%86-%D8%AE%D8%B7-%D9%84%D9%88%D9%84%D9%87-%D8%AF%D9%86%DB%8C%D8%A7-%D8%B4%DA%A9%D8%B3%D8%AA%D9%87-%D8%B4%D8%AF">طلسم ساخت جنجالی‌ترین خط لوله دنیا شکسته شد</a>
      </h1>
      <h2>دانمارک بالاخره به شرکت انرژی دولتی گازپروم روسیه اجازه داد خط لوله جنجالی صادرات گاز را از مسیر آبهای این کشور احداث کند.</h2>
      <address><time datetime="2019-11-01T12:48:00+00:00">01 Nov 2019, 12:48</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، موافقت دانمارک آخرین مانع رگولاتوری بزرگ را برای <b>گازپروم </b>به منظور تکمیل خط لوله نورد استریم ۲ به طول ۱۲۳۰ کیلومتر از کف دریای بالتیک از روسیه تا آلمان رفع کرد.</p>
      <p>تصمیم دانمارک کنگره آمریکا را تحت فشار بیشتری قرا می دهد تا سریعا لایحه<b> تحریمها</b> را به منظور متوقف کردن این پروژه پیش از تکمیل شدن آن، تصویب کند. واشنگتن به دلیل نگرانی نسبت به افزایش وابستگی اروپا به انرژی روسیه، با این پروژه مخالفت کرده است و دونالد ترامپ، رییس جمهور آمریکا به آلمان توصیه کرده به جای گاز روسیه، واردات گاز طبیعی مایع آمریکا را افزایش دهد.</p>
      <p>اما آژانس انرژی دانمارک در بیانیه ای اعلام کرد با مسیر ۱۴۷ کیلومتری خط لوله نورد استریم ۲ که به گازپروم تعلق دارد، موافقت کرده است. این آژانس از آوریل سال ۲۰۱۷ پیشنهادهای متعددی از سوی گازپروم را بررسی کرده بود.</p>
      <p>ولادیمیر پوتین، رییس جمهور روسیه در سفر به بوداپست، از تصمیم دانمارک استقبال کرد و به خبرنگاران گفت: این کشور اسکاندیناوی خود را به عنوان یک شریک بین المللی مسئول نشان داد که از منافع و حاکمیت خود و همچنین منافع شرکایش در اروپا حمایت می کند.</p>
      <p>نورداستریم ۲ می تواند سالانه ۵۵ میلیارد متر مکعب گاز طبیعی به آلمان برساند و واردات این کشور از روسیه را دو برابر کند.</p>
      <p>گازپروم انتظار دارد ساخت این پروژه که ۷۰ درصد آن تکمیل شده است تا چند ماه آینده به پایان برسد.</p>
      <p>روسیه از نظر تاریخی گاز طبیعی خود را از مسیر اوکراین صادر کرده که در حال حاضر از هزینه های ترانزیت گاز روسیه سالانه دو تا سه میلیارد دلار درآمد دارد. اما مسکو در بحبوحه تیرگی روابط با اوکراین، درصدد دور زدن خاک این کشور و صادرات از طریق خطوط لوله ای است که در بستر دریا احداث شده اند.</p>
      <p>آمریکا تلاش کرده مانع تکمیل این پروژه شود و نمایندگان سنا و مجلس آمریکا لوایح جداگانه ای را برای تحریم شرکتهای مشارکت کننده در ساخت نورد استریم ۲ تهیه کرده اند.</p>
      <p>این لوایح باید یکی شده و از سوی نمایندگان مجلس و سنا به تصویب برسد و سپس با امضای ترامپ، به قانون تبدیل خواهد شد.</p>
      <p>کمیته امور خارجی سنا در ژوییه لایحه ای را برای تحریم کشتیهایی که به احداث خطوط لوله نورد استریم ۲ کمک می کنند، تصویب کرده بود. تد کروز، سناتوری که لایحه تحریمها را ارایه کرده بود در سپتامبر اظهار کرده بود این تدابیر موثر هستند زیرا تنها چند شرکت در دنیا هستند که از فناوری احداث خطوط لوله در بستر دریا برخوردارند. لایحه کروز هنوز برای بررسی به سنا نرفته است در حالی که هنوز لایحه مجلس در جلسه کمیته بررسی نشده است. اعضای کنگره آمریکا همچنان امیدوارند این لایحه تصویب شود اما کروز اظهار کرده که زمان برای متوقف کردن نورد استریم ۲ به سرعت سپری می شود.</p>
      <p>بر اساس گزارش اویل پرایس، مقامات اوکراین هفته گذشته به کنگره رفتند تا برای قانون تحریم پیشنهادی لابی کنند.</p>
    </article>
  </body>
</html>