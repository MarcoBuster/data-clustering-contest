<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/gabrovets-specheli-4-283-951-leva-ot-6-ot-49_news706675.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-01T12:25:00+00:00"/>
    <meta property="og:title" content="Габровец спечели 4 283 951 лева от „6 от 49“"/>
    <meta property="og:description" content="В типично габровски стил, мнозина се шегуват, че печелившият няма да сподели парите"/>
  </head>
  <body>
    <article>
      <h1>Габровец спечели 4 283 951 лева от „6 от 49“</h1>
      <h2>В типично габровски стил, мнозина се шегуват, че печелившият няма да сподели парите</h2>
      <address>
        <time datetime="2019-11-01T12:25:00+00:00">01 Nov 2019, 12:25</time>
      </address>
      <p>https://blitz.bg/obshtestvo/regioni/gabrovets-specheli-4-283-951-leva-ot-6-ot-49_news706675.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572602893-spechelen-dzhakpot-31102019.jpg"/>
      </figure>
      <p>
        <b>Вчерашният, 87-и тираж в игрите на СПОРТ ТОТО се оказа много късметлийски. <a href="https://blitz.bg/obshtestvo/milionerite-v-blgariya-se-uvelichikha-s-edin-eto-koy-e-shchastlivetst_news706551.html">Участник от Габрово спечели 4 283 951 лева от „Тото 2 – 6 от 49“</a>.</b>
      </p>
      <figure>
        <img src="https://static.blitz.bg/documents/thumbnails/520/201911/1572602893-spechelen-dzhakpot-31102019.jpg"/>
      </figure>
      <p>Милионерският фиш е пуснат за два тиража и е струвал само 4 лева, което значи, че късметлията е увеличил първоначалната си инвестиция над 1 милион пъти.<br/><br/>По-любопитните в града на хумора и сатирата вече започнаха да правят предположения за това кой е щастливецът прибрал многомилионния джакпот. В типично габровски стил, мнозина се шегуват, че печелившият няма да сподели парите.<br/><br/>„Всички знаем вицовете за габровци, така че предполагам, че който и да е спечелил парите, няма да ги сподели с никого“, споделя дама от града.<br/><br/>Почти всички се обединяват около тезата, че новобогаташът е от града, а не е случайно преминаващ. Повод за това предположение е фактът, че Габрово е сред най-късметлийските градове у нас.<br/><br/>„Сигурен съм, че милионерът е от нашия град, защото само за година няколко съграждани спечелиха нови коли от тотото. Явно сме си родени с късмет тук.“, каза запален тото фен от Габрово.<br/><br/>Сред популярните версии е, че късметлията е студент в града. Предположенията им се основават на факта, че хиляди млади хора се обучават в града всяка година. Сред тях има доста, които са запалени по тото игрите и много често се образуват опашки пред пунктовете в близост до университета.<br/><br/>Самоличността на новия тото милионер ще разберем съвсем скоро. Той има на разположение 45 дни, за да предяви печалбата си в Български спортен тотализатор. От СПОРТ ТОТО обаче споделят, че късметлиите обикновено не чакат последния момент на този срок.<br/><br/>А в неделния тираж на игрите на тотализатора можем да имаме и 106-и тото милионер. Джакпотът в „6 от 49“ отново започна да се трупа, но не от нула, а от 2 милиона лева и за 88-ия тираж се очаква да достигне 2 150 000 лева. Общата сума, която очаква участниците в игрите пък е 5 925 000 лева.</p>
    </article>
  </body>
</html>