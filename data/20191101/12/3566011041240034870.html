<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543840.html/%D8%A8%D8%B3%DB%8C%D8%AC-%D9%85%D9%88%D8%AC%D8%A8-%D9%86%D8%A7%D8%A7%D9%85%DB%8C%D8%AF%DB%8C-%D8%AF%D8%B4%D9%85%D9%86%D8%A7%D9%86-%D8%A7%D8%B2-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-01T12:29:00+00:00"/>
    <meta property="og:title" content="بسیج موجب ناامیدی دشمنان از جمهوری اسلامی شده است"/>
    <meta property="og:description" content="نماینده ولی فقیه در آذربایجان غربی گفت: بسیج موجب ناامیدی دشمنان از جمهوری اسلامی شده است."/>
  </head>
  <body>
    <article>
      <h1>بسیج موجب ناامیدی دشمنان از جمهوری اسلامی شده است</h1>
      <h2>نماینده ولی فقیه در آذربایجان غربی:</h2>
      <address>
        <time datetime="2019-11-01T12:29:00+00:00">01 Nov 2019, 12:29</time>
      </address>
      <p>نماینده ولی فقیه در آذربایجان غربی گفت: بسیج موجب ناامیدی دشمنان از جمهوری اسلامی شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم نیوز،</a> حجت الاسلام و المسلمین سید مهدی قریشی در مراسم صبحگاه مشترک بسیجیان شرکت کننده در رزمایش الی بیت المقدس در جمع بسیجیان ۶ هزار نفری ارومیه، اظهار داشت: برکات بسیج در عرصه مختلف و در فتنه ها نقش خود را ایفا کرده و همواره موجب ناامیدی دشمنان از جمهوری اسلامی شده است.</p>
      <p>وی، افزود: بسیج در عراق بسیج موجب رهایی از دست تکفیری ها شد و نه تنها در عراق بلکه در دیگر کشورها نیز جوانان از بسیج ایران الگوبرداری کرده اند که تمام این ها را مدیون امام خمینی (ره) هستیم.</p>
      <p>نماینده ولی فقیه در آذربایجان غربی تاکید کرد: در قرآن کریم خداوند در خصوص اتحاد مردم و ایستادگی در برابر دشمنان آیات بسیاری نازل کرده و بیانات امروز رهبر معظم انقلاب مصداق همان آیات است.</p>
      <p>گفتنی است صبحگاه مشترک ۶ هزار بسیجی عضو گردان‌های بیت‌المقدس، کوثر، امام علی(ع) و امام حسین(ع) ارومیه در پارک «گوللرباغی» ارومیه برگزار شد.</p>
      <p>این مراسم با بازدید «محمدمهدی شهریاری» استاندار آذربایجان‌غربی، حجت الاسلام والمسلمین سید مهدی قریشی نماینده ولی فقیه در استان و جمعی از فرماندهی نظامی و انتظامی از این رزمایش آغاز شد.<br/>در این مراسم بسیجیان با ندای لبیک بر خامنه‌ای، فریاد همدلی سردادند و با مشت‌های گره کرده و شعار مرگ بر آمریکا و مرگ بر اسرائیل بر دهان دشمنان کوبیدند.<br/>فرمانده ناحیه مقاومت بسیج سپاه ارومیه نیز در این آیین گفت: رزمایش «الی بیت‌المقدس» با شعار چهل سال مردمیاری و امنیت و خدمت برگزار می‌شود و  سنجش میزان توان و آمادگی رزمی گردان‌ها و ارتقای توانمندی‌های امنیتی و دفاعی گردان‌ها از اهداف برگزاری آن است.</p>
      <p>سرهنگ کریم علی‌نژاد در این مراسم با بیان اینکه افزایش آمادگی جسمانی و ماموریت دفاع و به ویژه دفاع مردمی از اهداف دیگر این همایش است، اضافه کرد: طی چهل سال گذشته بسیج در هر زمان و مکانی که مردم با مشکل مواجه شدند، حضور فعال داشته و به علت ارتباط نزدیک خود با مردم توانسته است به سهولت مشکلات را حل کند.<br/>وی بیان کرد: فرزندان عاشورایی این مرزوبوم با صدای رسا اعلام می‌دارند که امروز تفکر بسیجی جهانی شده و با کارنامه‌ای درخشان در برابر زورگویان ایستاده‌اند و برای خدمت به محرومان آماده هستند.</p>
      <p>رزمایش «الی بیت‌المقدس» بسیجیان با حضور ۶ هزار نفر به مناسبت چهل سالگی بسیج برگزار می‌شود و اصلی‌ترین اهداف آن تمرین فراخوانی یگانی، حفظ انسجام سازمانی و فعالیت‌های جمعی است.</p>
      <p>انتهای پیام/</p>
    </article>
  </body>
</html>