<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739537"/>
    <meta property="og:site_name" content="เดลินิวส์"/>
    <meta property="article:published_time" content="2019-11-01T12:04:00+00:00"/>
    <meta property="og:title" content="กดดันหนัก'แก๊งเด็กช่าง'มอบตัวครบ หวิดวางมวยกันวุ่น"/>
    <meta property="og:description" content="มอบตัวครบแล้ว แก๊งเด็กช่างรุมโทรมสาวเมาวัย 18 ทำให้ตอนนี้จับได้ครบหมดแล้ว 4 ราย พี่ชายเหยื่อทนไม่ไหวปรี่เข้าไปชก"/>
  </head>
  <body>
    <article>
      <h1>กดดันหนัก'แก๊งเด็กช่าง'มอบตัวครบ หวิดวางมวยกันวุ่น</h1>
      <address>
        <time datetime="2019-11-01T12:04:00+00:00">01 Nov 2019, 12:04</time>
      </address>
      <p>
        <b>มอบตัวครบแล้ว แก๊งเด็กช่างรุมโทรมสาวเมาวัย 18 ทำให้ตอนนี้จับได้ครบหมดแล้ว 4 ราย พี่ชายเหยื่อทนไม่ไหวปรี่เข้าไปชก</b>
      </p>
      <p>กรณี หอพักย่านดินแดงที่จับภาพขณะกลุ่มนักเรียนช่าง 4 คน หิ้วปีกหญิงสาววัย 18 ปี ในสภาพมึนเมาหนักไม่ได้สติเข้าไปส่งที่ห้องของหญิงสาว จากนั้นทั้งหมดก็เดินกลับออกมา ก่อนที่ญาติของหญิงสาวจะพบว่าเหยื่อสาวนอนอยู่บนที่นอน น้ำลายฟูมปาก เสื้อผ้าหลุดลุ่ย ยกทรงไม่ได้ใส่ตะขอ ไม่ได้สวมกางเกงใน แต่มีกางเกงยีนขาสั้นสวมอยู่ จึงรีบพาไปส่งโรงพยาบาล แพทย์ระบุว่าอวัยวะเพศฉีกขาดจากการถูกกระทำชำเรา ทำให้เหยื่อมีอาการเครียดและวิตกกังวลอย่างหนัก โดยล่าสุดล็อกตัวได้แล้ว 1 ราย เร่งไล่ล่าอีก 3 คน</p>
      <figure>
        <img src="https://www.dailynews.co.th/admin/upload/20191101/news_PMBhzlHbCg190333_533.jpg?v=201911020512?v=5817"/>
      </figure>
      <p>ความคืบหน้าเมื่อวันที่ 1 พ.ย.  พ.ต.ท.พีรรัฐ โยมา รอง ผกก.สส.สน.ดินแดง ได้นำกำลังคุมตัวผู้ต้องหาอีก 3 รายที่เหลือคือ นายสหทัย หรือโอม กลิ่นรอด อายุ 19 ปี (เด็กช่างปี 1 พ้นสภาพแล้ว) นายชนะศักดิ์ หรือพีท ศรีสุข อายุ 19 ปี (เด็กช่างปี 1 ลาออกแล้ว) และนายพิชัย หรือมิว บุญทอง อายุ 20 ปี (ยังเรียนอยู่ )ก่อนคุมตัวมาที่โรงพัก ทั้งหมดขอเข้ามอบตัวที่บริเวณย่านพญาไท โดยเอาเสื้อมาพันบังหน้าตาไว้ เมื่อพาเข้าห้องสืบสวน พี่ชายของผู้เสียหายที่นั่งในห้องสืบสวนได้ปรี่เข้าไปจะทำร้ายกลุ่มผู้ต้องหา พร้อมกับด่าทอ ตำรวจต้องกันตัวออกไป</p>
      <figure>
        <img src="https://www.dailynews.co.th/admin/upload/20191101/news_squuHaQpfF190333_533.jpg?v=201911020512?v=7419"/>
      </figure>
      <p>ทั้งนี้ฝ่ายสืบสวนประกอบด้วย พ.ต.ท.พีรรัฐ โยมา รอง ผกก สส สน ดินแดง พ.ต.ท.อนิรุทธิ์ พูลสวัสดิ์ สว.สส.ฯ ร.ต.อ.นักสิทธิ์ คณะนัย ร.ต.อ.ประวิทย์ กองชุมพล รอง สว.สส.ฯ และด.ต.ธนกร แหวนวงศ์ ผบ.หมู่(สส.) ได้แบ่งกำลังกันกดดันให้ 4 ผู้ต้องหาให้มอบตัว จนมีการประสานขอมอบตัวที่ย่านพญาไท ซึ่งทั้งหมดให้การภาคเสธว่าไม่ได้ข่มขืน แต่พาหญิงสาวไปที่ห้องพักจริง โดยนายเติ้ลอ้างว่าตนไม่ได้ทำอะไร แต่เห็นเพื่อนทั้ง 3 คน เป็นผู้กระทำ ตำรวจได้แจ้ง 2 ข้อหาคือ 1.ร่วมกันกระทำชำเราโดยใช้กำลังประทุษร้ายในลักษณะโทรมหญิง และ2.ลักทรัพย์ในเวลากลางคืน ก่อนจะคุมตัว นายฐิติวุฒน์ หรือเติ้ล จันทะคุณ อายุ 20 ปี (ยังเรียนอยู่)ได้ก่อนใครเพื่อน กระทั่งนำมาสู่คุมตัวที่เหลือได้ทั้งหมดดังกล่าว<br/><br/>ต่อมา ตำรวจได้พาตัว 4 ผู้ต้องหา ออกมาจากห้องสืบสวนเพื่อนำตัวไปขังบน สน. โดยผู้ต้องหาทั้งหมดใส่ผ้าปิดปากไว้ที่ระหว่างพาตัวออกมา ทางญาติและเพื่อนของผู้เสียหายรีบวิ่งมาเพื่อจะรุมทำร้าย ทางตำรวจได้กันตัวออกไป โดยมีเสียงด่าทอใส่กลุ่มผู้ต้องหาเป็นระยะ ระหว่างนั้นก็มีกลุ่มเพื่อนของผู้ต้องหามายืนดูอยู่เช่นกัน ซึ่งหลังพาตัวกลุ่มผู้ต้องหาเข้าห้องขังแล้ว ตำรวจได้ไปแยกทั้งสองกลุ่มพร้อมย้ำว่าตำรวจมีอำนาจการจับกุมหากเกิดการทำร้ายร่างกายกัน เหตุการณ์จึงเริ่มสงบ ทั้งนี้จะนำตัวไปขออำนาจศาลฝากขังในช่วงเช้าของวันที่ 2 พ.ย.</p>
      <figure>
        <img src="https://www.dailynews.co.th/admin/upload/20191101/news_VlqgcfZKOw234511_533.jpg?v=201911020512?v=7765"/>
      </figure>
      <figure>
        <img src="https://www.dailynews.co.th/admin/upload/20191101/news_lODghRbQgx190334_533.jpg?v=201911020512?v=3016"/>
      </figure>
      <figure>
        <img src="https://www.dailynews.co.th/admin/upload/20191101/news_kJBlBbmcsU190335_533.jpg?v=201911020512?v=6678"/>
      </figure>
    </article>
  </body>
</html>