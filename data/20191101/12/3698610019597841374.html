<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/okupanti-zayavili-pro-zatrimannya-ukrayincya-pri-v-yizdi-v-krim-yogo-zaareshtuvali-328117_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T12:47:00+00:00"/>
    <meta property="og:title" content="Окупанти заявили про затримання українця при в'їзді в Крим, його заарештували"/>
    <meta property="og:description" content="Ім'я та прізвище українця не зазначаються."/>
  </head>
  <body>
    <article>
      <h1>Окупанти заявили про затримання українця при в'їзді в Крим, його заарештували</h1>
      <h2>Ім'я та прізвище українця не зазначаються.</h2>
      <address>
        <time datetime="2019-11-01T12:47:00+00:00">01 Nov 2019, 12:47</time>
      </address>
      <p>При в'їзді в окупований Росією Крим російські силовики знову затримали громадянина України. Окупанти стверджують, що затриманий "намагався потрапити в Крим під іншим прізвищем", з "новим паспортом". Про це повідомляє "Крим.Реалії" з посиланням на прикордонне управління ФСБ РФ.</p>
      <p>Вказується, що українець був затриманий на пункті пропуску в Армянську під час перетину адмінмежі Криму із Херсонщиною. В'їзд громадянину України був заборонений російськими окупантами до вересня 2020 року.</p>
      <p>У відношенні затриманого порушено кримінальну справу, йому обрали запобіжний захід у вигляді ув'язнення на два місяці. Ім'я та прізвище українця не зазначаються, його коментарів у зв'язку із затриманням та арештом немає.</p>
      <p>Раніше, 30 жовтня, співробітники ФСБ також заявили про затримання двох севастопольців на адміністративній межі. До цього повідомлялося про <a href="https://dt.ua/UKRAINE/fsb-vchergove-zayavila-pro-zatrimannya-ukrayincya-na-adminmezhi-z-aneksovanim-krimom-327703_.html"><b>затримання при в'їзді на півострів українця "із боєприпасами"</b></a>.</p>
      <p>У Державній прикордонній службі України відзначали, що ідентифікувати затриманих на адмінмежі із Кримом українців неможливо, оскільки Росія не відкриває їхні персональні дані.</p>
      <p>Як відомо, на території Криму 16 березня 2014 року відбувся невизнаний світом "референдум", за "результатами" якого Росія "включила" Крим до свого складу. Ані Україна, ані ЄС, ані США не визнали результати голосування на цьому "референдумі". Президент РФ Володимир Путін два дні потому оголосив про "приєднання" Криму до Росії.</p>
      <p>Генеральна Асамблея ООН в своїх резолюціях неодноразово засуджувала незаконні дії країни-окупанта і закликала її дотримуватися права людини. 22 грудня 2018 року Генеральна Асамблея ООН прийняла нову <a href="https://dt.ua/POLITICS/genasambleya-oon-priynyala-rezolyuciyu-pro-porushennya-prav-lyudini-v-krimu-297818_.html"><b>резолюцію "Ситуація з правами людини в Автономній Республіці Крим та місті Севастополь, Україна"</b></a>.</p>
      <p>Моніторингова місія ООН з прав людини в Україні продовжує фіксувати порушення в Криму і констатує, що ніяких поліпшень на окупованому півострові не сталося. Детальніше читайте в матеріалі Тетяни Курманової "<a href="https://dt.ua/SOCIUM/prava-lyudini-v-krimu-bez-zmin-288451_.html"><b>Права людини в Криму: без змін</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>