<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/analizi/Sociolozi-predvizhdat-infarkten-balotazh-v-Centralen-910382"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T12:48:00+00:00"/>
    <meta property="og:title" content="Социолози предвиждат инфарктен балотаж в &quot;Централен“"/>
    <meta property="og:description" content="Социолози предвиждат възможен обрат в подкрепата за Георги Титюков и Георги Стаменов на балотажа в н..."/>
  </head>
  <body>
    <article>
      <h1>Социолози предвиждат инфарктен балотаж в "Централен“</h1>
      <address>
        <time datetime="2019-11-01T12:48:00+00:00">01 Nov 2019, 12:48</time>
      </address>
      <p>Социолози предвиждат възможен обрат в подкрепата за <a href="https://www.plovdiv24.bg/novini/persons/268.html">Георги Титюков</a> и <a href="https://www.plovdiv24.bg/novini/persons/5122.html">Георги Стаменов</a> на балотажа в неделя. Прогнозата се базира на съпоставка на данните от местните избори през 2015-а и резултатите от първия тур миналата неделя.</p>
      <p>През 2015 г. на първи тур <a href="https://www.plovdiv24.bg/novini/persons/5122.html">Георги Стаменов</a> получи 10 118 гласа, а <a href="https://www.plovdiv24.bg/novini/persons/268.html">Георги Титюков</a> – 4692 гласа. Разликата от 5426 гласа бе стопена на 283 гласа!</p>
      <p>Ситуацията на настоящите избори е идентична. На първия тур <a href="https://www.plovdiv24.bg/novini/persons/5122.html">Георги Стаменов</a> събра 9868 действителни гласове, а <a href="https://www.plovdiv24.bg/novini/persons/268.html">Георги Титюков</a> – 4062. Разликата между двамата опоненти е почти същата като на предходните избори – 5806 гласа.</p>
      <p>Репортер на <b>Plovdiv24.bg </b> се свърза с двама социологи, които да коментират резултатите.</p>
      <p>Първан Симеонов от "Галъп Интернешънъл“ коментира, че разликата е напълно преодолима. Той посочи за пример подобна ситуация в Добрич, където през 2015-а беше стопена разлика от 22 000 гласа и на балотажа победител излиза вторият, който на първи тур е бил с почти 30% след опонента си!</p>
      <p>Преподавателят по социология в СУ "Св. Св. Климент Охридски“ и бивш кадър на "Алфа Рисърч“ Станислав Стоянов също смята, че сегашната разлика между опонентите в "Централен“ не е пречка за обръщане на вота в полза на <a href="https://www.plovdiv24.bg/novini/persons/268.html">Георги Титюков</a>. Стоянов обясни, че много по-големи разлики са били преодолявани и посочва ситуацията за кмет на голяма община в Пловдив през 2011 г.</p>
      <p>Социолози и политолози са единодушни, че Стаменов е достигнал тавана на подкрепата, а Титюков разполага с голям резерв, който ще се активира в неделя. Дали този път ще познаят, ще разберем в неделя.</p>
    </article>
  </body>
</html>