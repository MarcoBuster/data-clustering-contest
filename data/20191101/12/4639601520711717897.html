<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/01/politics/tourkia-diarroi-diavathmismenon-eggrafon-me-emploki-elladas-kai-kyprou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-01T12:20:20+00:00"/>
    <meta property="og:title" content="Τουρκία : Διαρροή διαβαθμισμένων εγγράφων με εμπλοκή Ελλάδας και Κύπρου"/>
    <meta property="og:description" content="Τούρκοι διπλωμάτες διέρρευσαν διαβαθμισμένα έγγραφα – Πώς εμπλέκεται Ελλάδα και Κύπρος"/>
  </head>
  <body>
    <article>
      <h1>Τουρκία : Διαρροή διαβαθμισμένων εγγράφων με εμπλοκή Ελλάδας και Κύπρου</h1>
      <h2>Τούρκοι διπλωμάτες διέρρευσαν διαβαθμισμένα έγγραφα – Πώς εμπλέκεται Ελλάδα και Κύπρος</h2>
      <address><time datetime="2019-11-01T12:20:20+00:00">01 Nov 2019, 12:20</time> by <a rel="author">ΤοΒΗΜΑ Team</a></address>
      <p>Μια περίεργη ιστορία που αφορά την Τουρκία, αλλά εμπλέκει ακόμα Ελλάδα και Κύπρο , έρχεται στο φως της δημοσιότητας μετά τη δημοσιοποίηση πληροφοριών και εγγράφων.</p>
      <p>Όπως αναφέρει η ΜΚΟ Nordic Monitor, εν ενεργεία υψηλόβαθμοι Τούρκοι διπλωμάτες διέρρευσαν διαβαθμισμένα έγγραφα, με ευαίσθητες πληροφορίες, σε συμμορία οργανωμένου εγκλήματος που έχει δίκτυο σε διάφορες πόλεις της Τουρκίας.</p>
      <p><a href="https://www.in.gr/2019/11/01/greece/megara-nea-stoixeia-gia-ton-drasti-tou-fonikou-ti-prokalese-tin-orgi-tou/">Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του <br/></a>Οι εν λόγω συμμορίες, με τη βοήθεια των διπλωματών, είχαν δημιουργηθεί ακόμη και τα «προφίλ» άλλων αξιωματούχων, με τις αδυναμίες και τα βίτσια. Έτσι, ήταν πιο εύκολος ο εκβιασμός τους.</p>
      <figure>
        <img src="https://www.in.gr/wp-content/uploads/2019/11/diploma.jpg"/>
      </figure>
      <p>Σύμφωνα πάντα με τα έγγραφα, τα μέλη της συμμορίας χρησιμοποιούσαν τη βοήθεια «συνοδών κυρίων», συμπεριλαμβανομένων μερικών αλλοδαπών, προσφέροντας μετρητά ή χρησιμοποιώντας μεθόδους κατασκοπείας για να αποκτήσουν διαβαθμισμένες πληροφορίες από υψηλόβαθμους αξιωματούχους και ανώτερους γραφειοκράτες.</p>
      <p>Στη συνέχεια, η ομάδα πούλησε ή σχεδίαζε να πουλήσει τα ευαίσθητα έγγραφα.</p>
      <figure>
        <iframe data-src="https://twitter.com/nordicmonitor/status/1190069265040334848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Τα μέλη της συμμορίας κατηγορούνται για εκβιασμό και για παράνομη κατοχή εμπιστευτικών κυβερνητικών και στρατιωτικών εγγράφων.</p>
      <p>Οι τούρκοι διπλωμάτες, μερικοί από τους οποίους υπηρετούν ως πρέσβεις σε ξένες πρωτεύουσες, παρείχαν άκρως απόρρητες διπλωματικές εκθέσεις και ευαίσθητες πληροφορίες στους εγκληματίες και κατέγραψαν σεξουαλικές συναντήσεις κυβερνητικών αξιωματούχων.</p>
      <p>Εκτός από προσωπικά μυστικά, οι πληροφορίες σχετικά με τις αδυναμίες, τα χαρακτηριστικά και τα επαγγελματικά τους δίκτυα καθώς και τα σχόλια άλλων διπλωματών για την ιδιωτική τους ζωή καταγράφηκαν και καταχωρίστηκαν σε λίστες από τη συμμορία για να εκβιάσουν αυτούς τους ανθρώπους.</p>
      <p>Έρευνα του Γενικού Εισαγγελέα της Σμύρνης, που ξεκίνησε το 2011, αποκάλυψε μέλη του δικτύου, τις εγκληματικές τους δραστηριότητες και τούρκους στρατιωτικούς, αστυνομικούς και άνδρες των υπηρεσιών πληροφοριών της γείτονος με παράνομους δεσμούς με τη συμμορία.</p>
      <h3>Η εμπλοκή Κύπρου – Ελλάδας</h3>
      <p>Σύμφωνα με τα έγγραφα, τα μέλη της συμμορίας ισχυρίστηκαν ότι ο τούρκος διπλωμάτης, Τανζού Μπιλγκίτς, τους παρείχε πέντε ή έξι υψηλής διαβάθμισης έγγραφα για την Κύπρο, χαρακτηρίζοντάς τον ως διαζευγμένο άνδρα που «είχε βαρεθεί  τις γυναίκες και χρειάζεται μεγάλη προσοχή».</p>
      <p>Ο Μπιλγκίτς είναι σήμερα πρέσβης της Τουρκίας στο Βελιγράδι. Πριν από την ανάληψη της θέσης του στη Σερβία, διετέλεσε εκπρόσωπος του Υπουργείου Εξωτερικών από το 2014 έως το 2016 και επικεφαλής του γραφείου Κύπρου-Ελλάδας μεταξύ 2008 και 2011.</p>
      <p>Όταν ο εισαγγελέας ξεκίνησε ποινική έρευνα για τους ισχυρισμούς αυτούς, συντόνιζε τις ελληνοτουρκικές σχέσεις έχοντας πλήρη πρόσβαση στην εμπιστευτική αλληλογραφία.</p>
      <figure>
        <img src="https://www.in.gr/wp-content/uploads/2019/11/15dbbf18725ad5.jpg"/>
      </figure>
      <p>Παράλληλα, ο πρέσβης της Τουρκίας στη Λιβύη Σερχάτ Ακσέν παρέδωσε έγγραφο του Ιδρύματος της Ελληνικής Ορθόδοξης Εκκλησίας  της Ίμβρου στο εγκληματικό δίκτυο. Ένα έγγραφο που υπέβαλε το Ίδρυμα στο υπουργείο Εξωτερικών διέρρευσε στην ομάδα, η οποία είχε υπερεθνικιστικά αισθήματα.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>