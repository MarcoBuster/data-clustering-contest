<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230743/"/>
    <meta property="og:site_name" content="Українська правда"/>
    <meta property="article:published_time" content="2019-11-01T12:54:45+00:00"/>
    <meta property="og:title" content="Тортури і ґвалтування дітей в одеському притулку: поліція і ДБР відкрили справу"/>
    <meta property="og:description" content="Поліція Одеської області та Держбюро розслідувань відкрили кримінальне провадження за фактами катування та інших порушень прав дітей у КЗ “Центр соціально-психологічної реабілітації дітей служби у справах дітей Одеської обласної державної адміністрації”."/>
  </head>
  <body>
    <article>
      <h1>Тортури і ґвалтування дітей в одеському притулку: поліція і ДБР відкрили справу</h1>
      <address>
        <time datetime="2019-11-01T12:54:45+00:00">01 Nov 2019, 12:54</time>
      </address>
      <p>Поліція Одеської області та Держбюро розслідувань відкрили кримінальне провадження за фактами катування та інших порушень прав дітей у КЗ "Центр соціально-психологічної реабілітації дітей служби у справах дітей Одеської обласної державної адміністрації".</p>
      <p><b>Джерело:</b> <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=260484&amp;fbclid=IwAR0-FMF9-Y5Wa_OMIFoydssZp1kxdekefHpBz_glqfs8PmsG-Q11Cz7FqvI">пресслужба</a> Генпрокуратури, пости правозахисниці <a href="https://www.facebook.com/zoya.melnik.754/posts/672523496591432">Зої Мельник</a> та волонтера <a href="https://www.facebook.com/luchezar.panfilov/posts/712223555855908?__tn__=K-R">Лучезара Панфілова</a> в <a href="https://www.facebook.com/luchezar.panfilov/posts/713473249064272?hc_location=ufi">Facebook</a></p>
      <p><b>Пряма мова:</b> "Хід досудового розслідування щодо порушення прав вихованців Центру соціально-психологічної реабілітації на Одещині взято на контроль Генеральною прокуратурою".</p>
      <p><b>Деталі:</b> Провадження відкриті за ч.1 ст. 127 (катування), ч.1 ст.137 (неналежне виконання обов'язків щодо охорони життя та здоров'я дітей), ч.3 ст. 152 (сексуальне насильство, вчинене групою осіб, або сексуальне насильство щодо неповнолітньої особи), ч.2 ст. 365 (перевищення влади) Кримінального кодексу.</p>
      <p>У ГПУ відзначили, що мова йде про побиття дітей, причому не тільки з боку вихователів Центру, а й працівників правоохоронних органів, приниження, ґвалтування неповнолітніх.</p>
      <p>КЗ "Центр соціально-психологічної реабілітації дітей служби у справах дітей Одеської обласної державної адміністрації" до 2018 року називався притулком "Світанок".</p>
      <p>Раніше правозахисниця Зоя Мельник та волонтер Лучезар Панфілов неодноразово повідомляли в Facebook про знущання над дітьми у притулку.  </p>
      <p>Зокрема, про те, що у "Світанку" забирали у дітей особисті речі і мобільні телефони, не надавали необхідну медичну допомогу, обстригали волосся, а також викликали приватну охорону, яка катувала дітей – била, обливала холодною водою, вдаряла електрошокером, змушувала жувати тютюн і використаний презерватив.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/1/7230733/"/>
        <a href="https://www.pravda.com.ua/articles/2019/11/1/7230647/"/>
        <a href="https://www.pravda.com.ua/news/2019/10/29/7230392/"/>
      </related>
    </article>
  </body>
</html>