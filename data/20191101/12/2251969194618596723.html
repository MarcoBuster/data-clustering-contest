<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/01/torna-appassimenti-aperti-e-stata-unottima-vendemmia/1320208/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-01T12:49:06+00:00"/>
    <meta property="og:title" content="Torna Appassimenti aperti «E’ stata un’ottima vendemmia»"/>
    <meta property="og:description" content="SERRAPETRONA - Il bel tempo di ottobre ha mantenuto i grappoli nelle migliori condizioni. Tutto pronto per l’evento organizzato dall'Istituto Marchigiano di Tutela Vini, in programma il 10 e il 17 novembre"/>
  </head>
  <body>
    <article>
      <h1>Torna Appassimenti aperti «E’ stata un’ottima vendemmia»</h1>
      <h2>SERRAPETRONA - Il bel tempo di ottobre ha mantenuto i grappoli nelle migliori condizioni. Tutto pronto per l’evento organizzato dall'Istituto Marchigiano di Tutela Vini, in programma il 10 e il 17 novembre</h2>
      <address><time datetime="2019-11-01T12:49:06+00:00">01 Nov 2019, 12:49</time> by <a rel="author">Alessandra Pierini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F01%2Ftorna-appassimenti-aperti-e-stata-unottima-vendemmia%2F1320208%2F">Condividi164</a><a href="https://twitter.com/intent/tweet?text=Torna+Appassimenti+aperti++%C2%ABE%27+stata+un%27ottima+vendemmia%C2%BB&amp;url=https%3A%2F%2Fwww.cronachemaceratesi.it%2F2019%2F11%2F01%2Ftorna-appassimenti-aperti-e-stata-unottima-vendemmia%2F1320208%2F">Tweet</a>Email164 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/uva_vernaccia-2-300x400.jpg"/>
      </figure>
      <p>
        <b>Si avvicina Appassimenti aperti, l’evento dedicato alla valorizzazione del vitigno autoctono Vernaccia nera in programma nel borgo di Serrapetrona nelle domeniche del 10 e 17 novembre. </b>
        <b>Ed è un’ottima vendemmia a dare il benvenuto migliore a questa tredicesima edizione. Come spiegano i produttori, si preannuncia un’annata eccezionale: un ottobre senza pioggia ha consentito di mettere in appassimento grappoli asciutti ed integri. Una raccolta che si presenta dunque molto positiva dal punto di vista qualitativo: un buon appassimento, prima fase della lavorazione lunga e complessa che caratterizza questa produzione, è infatti condizione indispensabile per un’ottima annata.</b>
      </p>
      <p>L’opportunità unica di visitare le stanze di appassimento, i luoghi suggestivi dove l’uva riposa in grappoli appesi o disposti in cassette, è da sempre il cuore di questa manifestazione. Nelle due domeniche a Serrapetrona sarà possibile conoscere da vicino tutte le sfumature di questo piccolo gioiello del panorama vitivinicolo delle Marche (70 ettari vitati) ed apprezzarne le diverse qualità, grazie a degustazioni in piazza e visite in cantina. Appassimenti aperti è un evento organizzato dall’Istituto Marchigiano di Tutela Vini (Imt) nell’ambito del piano di promozione sostenuto dal Programma di Sviluppo rurale 2014 – 2020 (misura 3.2) della Regione Marche. È realizzato grazie all’impegno del Comune di Serrapetrona e delle cantine protagoniste: l’Azienda agricola Alberto Quacquarini, Cantine Fontezoppa, Terre di Serrapetrona, Podere sul lago e Vitivinicola Serboni.</p>
      <p>web: <a href="http://www.appassimentiaperti.it/">www.appassimentiaperti.it</a> facebook: Appassimenti aperti email: <a href="mailto:info@appassimentiaperti.it">info@appassimentiaperti.it</a>; <a href="mailto:info@comune.serrapetrona.mc.it">info@comune.serrapetrona.mc.it</a>; tel: <a href="https://www.cronachemaceratesi.it/2019/11/01/torna-appassimenti-aperti-e-stata-unottima-vendemmia/1320208/tel://0733908321">0733.908321</a> (Comune di Serrapetrona)</p>
    </article>
  </body>
</html>