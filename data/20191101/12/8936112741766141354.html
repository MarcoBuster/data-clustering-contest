<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tokio-2020,470/igrzyska-olimpijskie-rywalizacja-w-maratonie-oficjalnie-przeniesiona-do-sapporo-tokio-2020,982178.html"/>
    <meta property="og:site_name" content="TVN24"/>
    <meta property="article:published_time" content="2019-11-01T12:24:00+00:00"/>
    <meta property="og:title" content="Obawa przed upałami zdecydowała. Olimpijski maraton oficjalnie przeniesiony do Sapporo"/>
    <meta property="og:description" content="Gubernator Tokio Yuriko Koike przystała na rozwiązanie zalecane przez Międzynarodowy Komitet Olimpijski (MKOl) i zgodziła się, by bieg maratoński zaplanowany na przyszłoroczne igrzyska olimpijskie ..."/>
  </head>
  <body>
    <article>
      <h1>Obawa przed upałami zdecydowała. Olimpijski maraton oficjalnie przeniesiony do Sapporo</h1>
      <address>
        <time datetime="2019-11-01T12:24:00+00:00">01 Nov 2019, 12:24</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/0a8ba4fa-c594-46d1-8642-e64cf77a2160.jpg?type=1&amp;srcmode=0&amp;srcx=1/1&amp;srcy=6/25&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/4fd9e5d1-8f55-4cdf-bd44-76d06b7697f1-480p.mp4"/>
          <figcaption>Lelisa Desisa z Etiopii mistrzem świata w maratonie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/0301fbc6-1604-4770-aa46-87130de47958-480p.mp4"/>
          <figcaption>Afrykańskie podium w maratonie w Dausze</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/ec01b76c-3629-441e-bf02-c7c41829fb1f-480p.mp4"/>
          <figcaption>Kipchoge złamał barierę dwóch godzin w maratonie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/6d61df94-95ba-4650-8795-72cbf2f2f93f-480p.mp4"/>
          <figcaption>Eliud Kipchoge z najlepszym czasem w historii maratonu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/c450976b-7142-40a0-8768-38efe16afbfa-480p.mp4" autoplay="" loop=""/>
          <figcaption>Azimeraw najszybsza w maratonie w Amsterdamie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/7762dc43-1a34-405c-8db6-188e0b49a661-480p.mp4" autoplay="" loop=""/>
          <figcaption>Kipchumba wygrał maraton w Amsterdamie</figcaption>
        </figure>
        <figcaption>Maratończycy zmagali się z potwornym upałem w trakcie mistrzostw świata Foto: Getty Images | Video: Eurosport</figcaption>
      </slideshow>
      <h3>Gubernator Tokio Yuriko Koike przystała na rozwiązanie zalecane przez Międzynarodowy Komitet Olimpijski (MKOl) i zgodziła się, by bieg maratoński zaplanowany na przyszłoroczne igrzyska olimpijskie przenieść do Sapporo. Ma to pozwolić uniknąć największych upałów w stolicy Japonii.</h3>
      <p>Koike na wcześniejsze sugestie dotyczące przenosin maratonu i chodu sportowego do Sapporo, gdzie temperatura latem w ciągu dnia powinna być niższa niż w Tokio o ok. pięć stopni Celsjusza, zareagowała złością. Zaznaczyła wtedy, że miasto poczyniło duże inwestycje minimalizujące niedogodności związane z upałem. Podczas piątkowego spotkania z dziennikarzami podkreśliła, że zdania nie zmieniła. Zastrzegła, że argumentację MKOl uważa wciąż za niewystarczającą.<br/><br/>- Nie popieram tego, ale tej decyzji nie dało się uniknąć. By jednak igrzyska okazały się sukcesem, musimy stworzyć pozytywne ramy współpracy - zaznaczyła.</p>
      <related>
        <a href="https://eurosport.tvn24.pl/tokio-2020,470/14-medali-polakow-dominacja-usa-prognoza-medalowa-na-igrzyska-w-tokio,955380.html"/>
      </related>
      <p>Jak dodała, według ustaleń Tokio ma nie ponosić dodatkowych kosztów związanych z przenosinami lokalizacji maratonu, ale pozostają do wyjaśnienia jeszcze inne kwestie. Jedną z nich jest to, ile pieniędzy wydanych dotychczas przez stolicę kraju na przygotowania do przeprowadzenia zmagań w tej konkurencji mogłoby zostać zwróconych.</p>
      <h3>Szczególne miejsce w sercach mieszkańców Tokio</h3>
      <p>Szef delegacji MKOl John Coates poinformował, że podczas wcześniejszego, czwartkowego spotkania z komitetem organizacyjnym igrzysk oraz władzami Tokio ustalono, iż to MKOl podejmie decyzje w sprawie lokalizacji maratonu i chodu sportowego. Zapewnił też, że w przyszłości nie będzie już więcej przenosin w związku z tą imprezą. Już wcześniej wiadomo było, że w Sapporo rozgrywane będą też mecze piłki nożnej w przyszłorocznym turnieju olimpijskim.<br/><br/>Coates zaznaczył, że ma świadomość, iż maraton zajmuje w sercach mieszkańców Tokio i Japończyków szczególne miejsce.<br/><br/>- Nie chcieliśmy jednak mieć potem złych wspomnień z tej rywalizacji i aby ludziom Tokio źle się kojarzyło. Nie chcieliśmy, by w pamięci zostały sceny podobne do tych z Dauhy - argumentował, odnosząc się do bardzo trudnych warunków podczas niedawnych lekkoatletycznych mistrzostw świata.<br/><br/>Wcześniej organizatorzy igrzysk 2020 przenieśli porę rozpoczęcia maratonu na godz. 6 rano, a chodu sportowego na 5.30, by uniknąć upału panującego w środku dnia. Coates w piątek przyznał, że rozważane wciąż jest przesunięcie pory rozpoczęcia rywalizacji w kilku innych sportach.</p>
      <p>Autor: pqv\kwoj / Źródło: eurosport.pl, PAP</p>
    </article>
  </body>
</html>