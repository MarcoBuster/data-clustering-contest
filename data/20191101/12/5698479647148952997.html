<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/01/ayatollah-ali-sistani-warns-foreign-powers-over-meddlling-in-iraq-affairs-after-protests"/>
    <meta property="og:site_name" content="euronews"/>
    <meta property="article:published_time" content="2019-11-01T12:24:32+00:00"/>
    <meta property="og:title" content="سیستانی به خارجی‌ها: نباید تفکرتان را بر معترضان عراقی تحمیل کنید"/>
    <meta property="og:description" content="آیت الله سیستانی همچنین از مقامات عراق خواست تا از رویارویی شبه نظامیان با تظاهرکنندگان صلح آمیز جلوگیری کنند."/>
  </head>
  <body>
    <article>
      <h1>سیستانی به خارجی‌ها: نباید تفکرتان را بر معترضان عراقی تحمیل کنید</h1>
      <address><time datetime="2019-11-01T12:24:32+00:00">01 Nov 2019, 12:24</time> by <a rel="author">یورونیوز فارسی </a></address>
      <p>علی سیستانی، مرجع تقلید شیعیان روز جمعه تاکید کرد که هیچ کدام از طرف های «منطقه ای و بین المللی» نباید دیدگاه خود را بر تظاهرکنندگان عراقی تحمیل کنند.</p>
      <p>عراق طی یک ماه گذشته صحنه درگیری خشونت بار معترضان با نیروهای امنیتی بوده است.</p>
      <p>آیت الله سیستانی همچنین از مقامات عراق خواست تا از رویارویی شبه نظامیان با تظاهرکنندگان صلح آمیز جلوگیری کنند.</p>
      <p>تظاهرکنندگان در شهرهای عراق خواستار تدوین قانون اساسی جدید این کشور و کناره گیری نخبگان سیاسی این کشور شده اند. معترضان طبقه سیاسی حاکم در عراق را به «فساد مالی» متهم می کنند.</p>
      <p>بیش از ۲۵۰ نفر طی یک ماه گذشته در جریان درگیری بین نیروهای امنیتی عراق و تظاهرکنندگان کشته شده اند.</p>
      <p>برهم صالح، رئیس جمهوری عراق پیشنهاد کرده است که در این کشور انتخابات زودهنگام برگزار شود. این در حالی است که معترضان تاکنون با طرح اصلاحات اجتماعی پیشنهاد شده از سوی دولت و برگزاری انتخابات زودهنگام مخالفت کرده اند.</p>
      <p>رئیس جمهوری عراق همچنین اعلام کرده است که عادل عبدالمهدی، نخست وزیر این کشور آماده است تا در صورتی که پارلمان به جانشین وی رای اعتماد بدهد از قدرت کناره گیری کند.</p>
      <p>از اعتراضات کنونی در عراق به عنوان بزرگترین تظاهرات در این کشور از زمان سرنگونی صدام حسین، رئیس جمهوری پیشین عراق یاد شده است.</p>
    </article>
  </body>
</html>