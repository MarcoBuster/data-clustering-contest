<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/tri-frakciji-u-radi-vistupili-za-vidstavku-yaremenka-z-posadi-golovi-mizhnarodnogo-komitetu-637008.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T12:59:07+00:00"/>
    <meta property="og:title" content="Три фракції у Раді виступили за відставку Яременка з посади голови міжнародного комітету"/>
    <meta property="og:description" content="Фракції «Голос», «Європейська солідарність» і «Батьківщина» сформували спільну позицію стосовно відставки Яременка"/>
  </head>
  <body>
    <article>
      <h1>Три фракції у Раді виступили за відставку Яременка з посади голови міжнародного комітету</h1>
      <address>
        <time datetime="2019-11-01T12:59:07+00:00">01 Nov 2019, 12:59</time>
      </address>
      <h4>Фракції «Голос», «Європейська солідарність» і «Батьківщина» сформували спільну позицію стосовно відставки Яременка</h4>
      <p>Фракції «Голос», «Європейська солідарність» і «Всеукраїнське об'єднання «Батьківщина» виступають за відставку депутата фракції «Слуга народу» Богдана Яременка з посади голови комітету з питань міжнародної політики та міжпарламентського співробітництва. Про це повідомив голова фракції «Голос» в парламенті Сергій Рахманін під час засідання Ради.</p>
      <p>«Авторитету Верховної Ради як вищого законодавчого, представницького органу колегіального органу завдано серйозної шкоди. З нашої точки зору поведінка нашого колеги Богдана Яременка, зокрема його вчорашній виступ, мала елементи образи на адресу цілого законодавчого органу, і заяви, які можна трактувати як загрозу журналістам, є неприпустимими», - сказав він.</p>
      <p>Рахманін зазначив, що доносить позицію фракцій «Голос», «Євросолідарність» і «Батьківщина».</p>
      <p>«Наша спільна точка зору трьох фракцій поставити питання про доцільність перебування пана Богдана Яременка на посаді такого важливого і делікатного комітету, як комітету з питань міжнародних зв'язків. Ми вважаємо, що депутатський корпус, керівництво Верховної Ради належним чином оцінить поведінку нашого колеги і зробить відповідні висновки», - заявив парламентарій.</p>
      <p>Голова «Голосу» сподівається, що Яременко самостійно складе повноваження голови комітету.</p>
      <p>Нагадаємо, у Верховній Раді днями стався скандал. Кореспондент <a href="https://glavcom.ua/columns/yuriybutusov/narodniy-deputat-yakiy-v-sesiyniy-zali-zamovlyav-sobi-poviyu-maje-proyti-poligraf-636451.html">сфотографував в сесійній залі Верховної Ради листування депутата від «Слуги народу» Богдана Яременка в чатах знайомств</a>.</p>
      <p>Парламентар поспілкувався з однією з дівчат, яка запропонувала йому своїх сексуальні послуги за матеріальну винагороду. Дівчина описала умови надання інтимних послуг і вказала, що година її послуг коштує 100 доларів. </p>
      <p>Спочатку Яременко заявив, що все це було лише «провокацією». Втім, йому ніхто не повірив та у середу ввечері він написав інший <a href="https://glavcom.ua/news/seksskandal-u-radi-nardep-yaremenko-vibachivsya-pered-druzhinoyu-ditmi-i-zelenskim-636531.html">пост у соцмережах, де вибачився</a> перед дружиною, дітьми і Зеленським. </p>
      <p>31 жовтня Яременко нагадав про кримінальну відповідальність за порушення таємниці листування.</p>
      <blockquote><b>Дивіться також:<br/></b>   •  <b><a href="https://glavcom.ua/photo/seksskandal-u-radi-naysmishnishi-fotozhabi-yakimi-vibuhnula-merezha-636567.html">Сексскандал у Раді. Найсмішніші фотожаби, якими вибухнула мережа</a></b></blockquote>
      <related>
        <a href="https://glavcom.ua/news/seksskandal-u-sluzi-narodu-pridumali-pokarannya-dlya-yaremenka-636750.html"/>
        <a href="https://glavcom.ua/columns/butkevych/slugi-narodu-virishili-ne-karati-pocinovuvacha-poviy-yaremenka-636689.html"/>
        <a href="https://glavcom.ua/columns/maksymmixaylenko/seks-pid-kupolom-kasoviy-aparat-diplomata-yaremenka-636471.html"/>
      </related>
    </article>
  </body>
</html>