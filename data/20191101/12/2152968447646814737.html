<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/01/pazaryt-na-imoti-otiva-kym-ohlajdane-cenite-v-sofiia-okolo-1140-evro.428164"/>
    <meta property="og:site_name" content="Dnes.bg"/>
    <meta property="article:published_time" content="2019-11-01T12:35:00+00:00"/>
    <meta property="og:title" content="Пазарът на имоти отива към охлаждане, цените в София около 1140 евро"/>
    <meta property="og:description" content="Страхил Иванов, изп. директор на &quot;Явлена&quot;, пред Bloomberg TV Bulgaria | Dnes.bg"/>
  </head>
  <body>
    <article>
      <h1>Пазарът на имоти отива към охлаждане, цените в София около 1140 евро</h1>
      <h2>Страхил Иванов, изп. директор на "Явлена", пред Bloomberg TV Bulgaria</h2>
      <address><time datetime="2019-11-01T12:35:00+00:00">01 Nov 2019, 12:35</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Пазарът на недвижими имоти у нас е изключително силен вече четвърта година. Това, което го характеризира, е че през тази година има намаляване на броя на ипотечните кредити от страна на банките. Вече  обаче сме в обратна крива, при която пазарът се насочва към охлаждане.</p>
      <p>Спадът в цените зависи от темпа на охлаждане. Това мнение изрази Страхил Иванов, изп. директор на Явлена, в предаването "Светът е бизнес" по <b>Bloomberg TV Bulgaria</b> с водещ Ивайло Лаков.</p>
      <p>"Годишно генерираме около 210-220 хил. сделки в цялата страна, а в София покупко-продажбите са приблизително 25-30 хиляди", обясни Иванов.</p>
      <p>Той обясни, че цените на имотите в София тази година почти се доближават до тези през 2008 г.</p>
      <p>"Ако сега са около 1125-1140 евро средна цена, през 2008 са били на ниво от 1190 евро", поясни той.</p>
      <p>"Застрояването е мащабно. Наблюдава се недооценяване накъде върви потребителското търсене. Зависими сме от отношението на потребителите", каза още гостът.</p>
      <p>Иванов добави още, че от балканските столици София е с най-ниски цени на недвижими имоти.</p>
      <p>"Навикът, традицията и егото на хората ги карат да инвестират в определени предпочитани квартали, дори и да няма основание да са такива", добави още той.</p>
      <p>Гостът коментира и факта, че кредитният лихвен процент е изключително добър, а банките в момента са в условия на сериозна надпревара.</p>
      <p>Цялото видео вижте в <a href="https://www.bloombergtv.bg/svetat-e-biznes/2019-10-31/pazarat-na-nedvizhimi-imoti-se-nasochva-kam-ohlazhdane"><b>Bloomberg TV Bulgaria</b></a></p>
    </article>
  </body>
</html>