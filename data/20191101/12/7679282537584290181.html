<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-pooja-gehlot-enters-final-and-assure-india-second-medal-in-u-23-world-wrestling-championships-2827009.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-01T12:13:37+00:00"/>
    <meta property="og:title" content="विश्व कुश्ती के फाइनल में पहुंची पूजा, भारत का दूसरा पदक पक्का"/>
    <meta property="og:description" content="भारत की पूजा गहलोत शानदार प्रदर्शन करते हुए हंगरी के बुडापेस्ट में चल रही अंडर-23 विश्व कुश्ती प्रतियोगिता में महिलाओं के 53 किग्रा वर्ग में गुरूवार को फाइनल में पहुंच गयीं और उन्होंने प्रतियोगिता..."/>
  </head>
  <body>
    <article>
      <h1>विश्व कुश्ती के फाइनल में पहुंची पूजा, भारत का दूसरा पदक पक्का</h1>
      <address><time datetime="2019-11-01T12:13:37+00:00">01 Nov 2019, 12:13</time> by <a rel="author">एजेंसी,नई दिल्ली</a></address>
      <p>भारत की पूजा गहलोत शानदार प्रदर्शन करते हुए हंगरी के बुडापेस्ट में चल रही अंडर-23 विश्व कुश्ती प्रतियोगिता में महिलाओं के 53 किग्रा वर्ग में गुरूवार को फाइनल में पहुंच गयीं और उन्होंने प्रतियोगिता में भारत का दूसरा पदक पक्का कर दिया जबकि ज्योति को 50 किग्रा के कांस्य पदक मुकाबले में हार का सामना करना पड़ा।</p>
      <p>पूजा ने 53 किग्रा में क्वालिफिकेशन में रूस की एकातेरिना वेरबीना को 8-3 से तथा क्वार्टरफाइनल में ताइपे की मेंग सुआन सीह को 8-0 से हराकर सेमीफाइनल में जगह बनाई जहां उन्होंने तुर्की की जेनैप येतगिल को 8-4 से शिकस्त देकर फाइनल में जगह बना ली। पूजा का स्वर्ण पदक के लिए मुकाबला जापान की हारुना ओकुनो से आज होगा।</p>
      <p>इससे पहले पुरुष फ्रीस्टाइल में रविंदर 61 किग्रा के फाइनल में पहुंचे थे और उन्हें रजत से संतोष करना पड़ा था। भारत ने इस तरह अपने पिछले प्रदर्शन में सुधार कर लिया है। भारत ने पिछली चैंपियनशिप में एक रजत पदक जीता था। ज्योति को 50 किग्रा में सेमीफाइनल में जापान की कीका कगाता से 4-15 से हार का सामना करना पड़ा था और कांस्य पदक मुकाबले में उन्हें रूस की नादेजदा सोकोलोवा से 0-10 से शिकस्त झेलनी पड़ी।</p>
      <p>इस बीच 72 किग्रा में नैना को क्यूबा की मिलियम्स पोट्रिले ने 13-3 से पराजित किया लेकिन पोट्रिले के फाइनल में पहुंचने से नैना को रेपेचेज़ में उतरने का मौका मिल गया जहां उनका मुकाबला रूस की एवगेनिया जाखरचेंको से होगा।</p>
      <p>अन्य वजन वर्गों में पिंकी को 57 किग्रा के क्वार्टरफाइनल में कनाडा की हना टेलर से नजदीकी संघर्ष में 1-2 से हार का सामना करना पड़ा। टेलर के सेमीफाइनल में हारने से पिंकी की रेपेचेज़ में उतरने की उम्मीदें टूट गयीं। 62 किग्रा में रेशमा माने को प्री क्वार्टरफाइनल में यूक्रेन की इलोना प्रोकोपेवन्यूक से 0-2 से हार का सामना करना पड़ा। यूक्रेन की पहलवान को सेमीफाइनल में हार का सामना करना पड़ा, जिसके साथ रेशमा बाहर हो गयीं।</p>
      <p>65 किग्रा में निशा को क्वालिफिकेशन में अमेरिका की माया नेलसन ने 11-3 से पराजित किया। नेलसन फिर क्वार्टरफाइनल में हार गयीं जिससे निशा की उम्मीदें टूट गयीं। इससे पहले कल 55 किग्रा में रानी राणा, 59 किग्रा में पूजा, 68 किग्रा में सुमन और 76 किग्रा में पूजा हार कर बाहर हो गयी थीं।<br/> </p>
    </article>
  </body>
</html>