<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/evangelos-michos/h-geloia-apagoreysh-memonwmenwn-metakinhsewn.5630394.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-01T12:03:00+00:00"/>
    <meta property="og:title" content="Η γελοία απαγόρευση μεμονωμένων μετακινήσεων"/>
    <meta property="og:description" content="Ο Ευάγγελος Μίχος διάβασε/ερμήνευσε το tweet του Λευτέρη Αυγενάκη, αναλύει τον επικοινωνιακό πόλεμο που του γίνεται για την παύση της (γελοίας) απαγόρευσης μεμονωμένων μετακινήσεων και σχολιάζει το όνειρο του για την μελλοντική μεγάλη εικόνα στα ελληνικά γήπεδα."/>
  </head>
  <body>
    <article>
      <h1>Η γελοία απαγόρευση μεμονωμένων μετακινήσεων</h1>
      <h2>Ο Ευάγγελος Μίχος διάβασε/ερμήνευσε το tweet του Λευτέρη Αυγενάκη, αναλύει τον επικοινωνιακό πόλεμο που του γίνεται για την παύση της (γελοίας) απαγόρευσης μεμονωμένων μετακινήσεων και σχολιάζει το όνειρο του για την μελλοντική μεγάλη εικόνα στα ελληνικά γήπεδα.</h2>
      <address><time datetime="2019-11-01T12:03:00+00:00">01 Nov 2019, 12:03</time> by <a rel="author">Ευάγγελος Μίχος</a></address>
      <p>Σε ένα παράλληλο σύμπαν, λέμε οτι ο <a href="https://www.sport24.gr/football/omades/Olympiakos/">Ολυμπιακός</a>, ο <a href="https://www.sport24.gr/football/omades/Paok/">ΠΑΟΚ</a>, ο <a href="https://www.sport24.gr/football/omades/Panathinaikos/">Παναθηναϊκός</a>, η <a href="https://www.sport24.gr/football/omades/Aek/">ΑΕΚ</a>, ο <a href="https://www.sport24.gr/football/omades/Aris/">Άρης </a>(δεν έχουν σημασία οι ομάδες, αλλά το παράδειγμα), κατόρθωναν να φτάσουν στα προχωρημένα στάδια του <a href="https://www.sport24.gr/football/EuropaLeague/">Europa League</a>, εκεί δηλαδή που πλέον επιτρέπεται να κληρώνονται για να αγωνίζονται μεταξύ τους ομάδες από την ίδια χώρα.</p>
      <p>Και θα έπρεπε να δώσουν από έναν αγώνα στο Καραΐσκάκης, στην Τούμπα, στο ΟΑΚΑ ή στο Βικελίδης. Τι θα έλεγαν τότε στην UEFA; Απαγορεύεται η οργανωμένη και μεμονωμένη μετακίνηση οπαδών του αντιπάλου;</p>
      <p>Αυτό ήταν το πρώτο που σκέφτηκα χθες, διαβάζοντας το tweet του υφυπουργού, Λευτέρη Αυγενάκη, στο οποίο εξηγούσε το όραμά του για την μελλοντική ΜΕΓΑΛΗ εικόνα στις εξέδρες των ελληνικών γηπέδων. Και βλέποντας τις πρώτες αντιδράσεις εκ Θεσσαλονίκης, που τον στοχοποίησαν, θυμήθηκα κι ένα σύνθημα της νιότης μου, το... "μην κοιτάς το δάχτυλο όταν σου δείχνουν το φεγγάρι"!</p>
      <figure>
        <iframe data-src="https://twitter.com/l_avgenakis/status/1189903462592663552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Τι είπε ο κουζουλός (Κρητικός γαρ) υφυπουργός, που μέχρι τώρα φαίνεται πως δεν πολυκαταλαβαίνει από τον επικοινωνιακό πόλεμο που του γίνεται, βασικά από το σύστημα που πρόβαλε τον (προκάτοχό του) Κοντονή;</p>
      <p>Ο,τι πρέπει σιγά σιγά στο πρωτάθλημα μας να (ξανα)γίνει ό,τι συνέβαινε και πριν από δεκαετίες. Να μπορούν οπαδοί των φιλοξενούμενων και των γηπεδούχων να συνυπάρχουν στο ίδιο γήπεδο. Ποιος διαφωνεί (προσοχή, όχι με το πως θα υλοποιηθεί σιγά σιγά, αλλά με τον στόχο); Κανένας φαντάζομαι…</p>
      <p>Και από πού ξεκίνησε; Από την παύση της (γελοίας) απαγόρευσης μεμονωμένων μετακινήσεων. Αυτής της φαεινής ιδέας των προηγούμενων (ούτε θυμάμαι ποιανού ακριβώς), οι οποίοι βάφτισαν το κρέας ψάρι και φτάσαμε να βλέπουμε καραμπινάτες οργανωμένες μετακινήσεις, χιλιάδων οπαδών, να λέγονται "μεμονωμένες" ή άλλες που απαγορεύονταν να βάζει η ίδια η αστυνομία τους φιλοξενούμενους μέσα!</p>
      <p>Ελεύθερες, λοιπόν, οι μεμονωμένες κι αν οι ομάδες συμφωνούν μεταξύ τους, ας υπάρχουν εισιτήρια για φιλοξενούμενους και θύρα. Κι αν διαφωνούν, έτσι και το βρεις το μαγικό χαρτάκι μονάχος σου, αγόρασε το και πήγαινε φρόνιμος να δεις τον αγώνα σου. Ειδάλλως, κάτσε στα αυγά σου. Τι πιο απλό; Το αυτονόητο έκανε και τον έβαλαν στο σημάδι...</p>
      <p>Και τι άλλο είπε ο Αυγενάκης; Ότι μόλις καθαρίσει και η μπουγάδα με τη νομιμοποίηση των Λεσχών οπαδών, με το χαμπέρι που έδωσε στην <a href="https://www.sport24.gr/football/ellada/epo/">ΕΠΟ </a>για τη διορία ως το τέλος Νοεμβρίου, θα σταματήσει να απαγορεύει και τις οργανωμένες. Κι αν οι ΠΑΕ συμφωνούν κι αν αναλαμβάνουν την ευθύνη για τους οπαδούς τους, καλώς να πηγαίνουν όπου θα πηγαίνουν. Αν όχι, σπιτάκι του ο καθένας, με τη Nova και την ΕΡΤ…</p>
      <p>Όλα αυτά μήπως και φτάσουμε στην πραγματοποίηση του... ονείρου. Έτσι ώστε να μπορέσουμε να ξανακάνουμε και κανέναν τελικό Κυπέλλου της προκοπής με γεμάτο ΟΑΚΑ, όπως κάποτε κι όχι μόνο με τους νταήδες «προσκλησάκηδες”, όπως στο πρόσφατο παρελθόν! Ολίγον, δηλαδή, από φυσιολογικές συνθήκες. Από τα αυτονόητα που δυστυχώς στην Ελλάδα εδώ και πολλά χρόνια δεν είναι…</p>
      <p>"Και πώς θα γίνουν όλα αυτά τα όνειρα του Αυγενάκη, ρε Μίχο" θα μου πείτε και με το δίκιο σας; Αυτοί στο πρώτο ματς που θα βρεθούν στο γήπεδο θα τα κάνουν γης μαδιάμ! Πόσιμπολ, αλλά εδώ πια θα μπει η ευθύνη των ΠΑΕ, της Αστυνομίας, της Λίγκας και πάει λέγοντας.</p>
      <p>
        <b>Γιατί όσο μένουν μακριά από τις ευθύνες, επειδή τις βόλευε το υπουργείο να απαγορεύει, τίποτα δεν φτιάχνεται. Έστω λίγο λίγο, βήμα βήμα, έστω και με πόνους, μπας και γεννηθεί το παιδί. Διότι ως τώρα, ανεμογκάστρι!</b>
      </p>
      <p>
        <b> </b>
      </p>
    </article>
  </body>
</html>