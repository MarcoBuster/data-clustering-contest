<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619206/%DA%A9%D8%B1%D9%87%E2%80%8C%D8%B4%D9%85%D8%A7%D9%84%DB%8C-%D8%AF%D9%88-%D9%BE%D8%B1%D8%AA%D8%A7%D8%A8%D9%87-%D9%86%D8%A7%D8%B4%D9%86%D8%A7%D8%B3-%D8%B1%D8%A7-%D8%B4%D9%84%DB%8C%DA%A9-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-01T12:34:00+00:00"/>
    <meta property="og:title" content="کره‌شمالی دو «پرتابه ناشناس» را شلیک کرد"/>
    <meta property="og:description" content="به گفته گارد ساحلی ژاپن و ارتش کره‌جنوبی، کره‌شمالی روز پنجشنبه دو پرتابه (احتمالا موشک) را به سمت دریایی بین شبه‌ جزیره کره و ژاپن شلیک کرد."/>
  </head>
  <body>
    <article>
      <h1>کره‌شمالی دو «پرتابه ناشناس» را شلیک کرد</h1>
      <address>
        <time datetime="2019-11-01T12:34:00+00:00">01 Nov 2019, 12:34</time>
      </address>
      <p>
        <i>به گفته گارد ساحلی ژاپن و ارتش کره‌جنوبی، کره‌شمالی روز پنجشنبه دو پرتابه (احتمالا موشک) را به سمت دریایی بین شبه‌ جزیره کره و ژاپن شلیک کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیس ستاد مشترک کره‌جنوبی در بیانیه‌ای گفت: «کره شمالی بعد از ظهر پنجشنبه دو پرتابه ناشناسی را از استان پیونگان جنوبی در مرکز این کشور شلیک کرد.»</p>
      <p>در این بیانیه همچنین آمده است که ارتش کره‌جنوبی ضمن نظارت بر اوضاع، آمادگی خود را حفظ می‌کند.</p>
      <figure>
        <img src="https://aftabnews.ir/files/fa/news/1398/8/10/353700_791.jpg"/>
      </figure>
      <p>گارد ساحلی ژاپن نیز درباره این اقدام کره‌شمالی احتمال داد که پرتابه‌ها موشک باشند که در خارج از منطقه انحصاری اقتصادی ژاپن فرود آمدند.</p>
      <p>پیش از این کره شمالی بامداد ۱۰ مهر (۲ اکتبر) از یک زیردریایی دست‌کم یک فروند موشک بالستیک شلیک کرده بود. پیونگ یانگ پس از این آزمایش در بیانیه‌ای اعلام کرد که این موشک‌ها برای دفاع در برابر هواپیماهای جنگی جدید و سلاح‌های کره‌جنوبی از جمله جنگنده‌های پیشرفته اف-۳۵ ضروری است.</p>
      <p>از سوی دیگر گفت‌وگوهای کره‌شمالی با آمریکا در سطح کارشناسی درباره برنامه هسته‌ای این کشور نیز ۱۳ مهر (شش اکتبر) در استکهلم، پایتخت سوئد بدون نتیجه متوقف شده بود.</p>
      <p>کیم میونگ گیل، مذاکره کننده ارشد هسته‌ای کره شمالی در بیرون ساختمان سفارت کشورش در استکهلم گفته بود: «این مذاکرات پاسخگوی انتظارات ما نبود و در نهایت متوقف شد.»</p>
      <figure>
        <img src="https://aftabnews.ir/files/fa/news/1398/8/10/353701_804.jpg"/>
      </figure>
      <p>کیم جونگ اون، رهبر کره‌شمالی، مهلت مذاکرات هسته‌ای با واشنگتن را تا پایان سال تعیین کرده است و در بیانیه روز یکشنبه، یک مقام ارشد کره‌شمالی گفت که اگر ایالات متحده این مهلت را نادیده بگیرد، اشتباهی برای این کشور است.</p>
      <p>کره‌شمالی، کشورهای آمریکا و کره‌جنوبی را به ادامه دادن سیاست‌های خصمانه از جمله برگزاری مانورهای مشترک نظامی متهم می‌کند.</p>
      <p>شورای امنیت سازمان ملل متحد تا کنون طی چند بیانیه کاربرد فناوری موشک‌های بالستیک در کره شمالی را ممنوع اعلام کرده است.</p>
    </article>
  </body>
</html>