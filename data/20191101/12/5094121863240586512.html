<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/obrazem-lipnik-splaci-davny-dluh-vraci-do-krajiny-lipy-lhanice-zase-kere-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-01T12:40:00+00:00"/>
    <meta property="og:title" content="OBRAZEM: Lipník splácí dávný dluh. Vrací do krajiny lípy. Lhánice zase keře"/>
    <meta property="og:description" content="Do podzimní etapy výsadby stromů se s chutí a nasazením zapojili obyvatelé obcí Lipník a Lhánice na Třebíčsku."/>
  </head>
  <body>
    <article>
      <h1>OBRAZEM: Lipník splácí dávný dluh. Vrací do krajiny lípy. Lhánice zase keře</h1>
      <address><time datetime="2019-11-01T12:40:00+00:00">01 Nov 2019, 12:40</time> by <a rel="author">Luděk Mahel</a></address>
      <p>V Lipníku, jak už ostatně i sám název napovídá, se sázely lípy. Místní lidé se sešli v lokalitě Havránek, severozápadně pod hrází rybníku Silniční, aby doplnili druhou část lipové aleje. ,,Lípy sázíme u nás v Lipníku jako splacení dluhu jednak za ty, které jsme museli v obci pro špatný zdravotní stav odstranit. A dále pak za ty, které byly při osídlování Lipníka ve dvanáctém století káceny a klučeny proto, aby zde naše vesnice mohla vzniknout. Sázíme je v místě, kde až do roku 1992 stála lípa, jejíž stáří bylo odhadováno na víc jak šest set let. Ta při bouřce spadla a zachovala se pouze ve filmu Postřižiny,“ říká starosta Lipníku Miroslav Svoboda.</p>
      <figure>
        <img src="https://g.denik.cz/40/b3/sberatelka-panenek-zdenka-sve-poklady-vystavovala-i-na-zamku-05_denik-150-3x2.jpg"/>
      </figure>
      <aside>
        <a href="https://trebicsky.denik.cz/zpravy_region/obrazem-sberatelka-panenek-zdenka-sve-poklady-vystavovala-i-na-zamku-20191031.html">OBRAZEM: Sběratelka panenek Zdeňka své poklady vystavovala i na zámku Přečíst článek ›</a>
      </aside>
      <p>Lípy místní vysadili na místo, jehož vhodnost pro život těchto stromů je staletím prověřena. Zástupci vedení obce předávají mladé stromy k „adopci“ těm nejmladším obyvatelům, dětem. „Je to první nepatrné pouto, které je může k rodné vesnici vázat. I jim může předurčit osud, jako mnohým z nás, prožít v Lipníku celý svůj život. A proto i tímto malým poutem si je zavazujeme, abychom měli v Lipníku pokračovatele,“ dodává s úsměvem starosta Miroslav Svoboda.</p>
      <h3>Keře a ovocné stromy</h3>
      <p>Mix olší, habrů, jasanů, ovocných stromů ale též keřů jako jsou trnka, zimolez, brslen a jiné si vysadili i v nedaleké obci Lhánice. Místní se sešli u památných líp u boží muky a rýči a lopatami a pomáhali sazenicím do předem vyhloubených děr, připravených odbornou firmou.</p>
      <figure>
        <img src="https://g.denik.cz/40/43/folkovy-spiz-slavi-jubileum-prat-bude-zalman-06_denik-150-3x2.jpg"/>
      </figure>
      <aside>
        <a href="https://trebicsky.denik.cz/kultura_region/folkovy-spiz-slavi-jubileum-prat-bude-zalman-20191029.html">Folkový špíz slaví jubileum. Přát bude Žalman Přečíst článek ›</a>
      </aside>
      <p>„Podpořili jsme stávající zeleň vedoucí kolem polní cesty směrem na Mohelno novými ovocnými stromy. Dále jsme společně se spoluobčany osadili mez pod přírodní památkou Kozének. Výsadbu listnatých stromů a keřů kolem potoku Štenkrava provede odborná firma v nadcházejících dnech,“ popisuje starostka obce Alena Treuová. Společná výsadba byla v podvečer zakončena lampiónovým průvodem.</p>
      <p>Nákup sazenic lip a ovocných listnáčů podpořila Nadace ČEZ prostřednictvím grantu Stromy. „Těší mě každoroční zájem o jarní i podzimní výsadbu stromů a alejí. Kromě nesporného významu zeleně na životní prostředí i vzhled měst a obcí považuji za velký přínos společné výsadby stmelení místních komunit a lidí napříč generacemi,“ vzkazuje ředitelka Nadace Michaela Ziková. Nadace podpořila letos výsadbu celkem 51 alejí pěti a půl miliony korun.</p>
    </article>
  </body>
</html>