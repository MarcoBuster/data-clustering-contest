<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cvvm-ano-si-v-rijnu-polepsilo-na-33-5-pct-spd-kleslo-pod-pet-pct/1815970?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-01T12:53:00+00:00"/>
    <meta property="og:title" content="CVVM:ANO si v říjnu polepšilo na 33,5 pct, SPD kleslo pod pět pct"/>
    <meta property="og:description" content="Praha - Největší podporu voličů mělo v říjnu podle Centra pro výzkum veřejného mínění (CVVM) nadále hnutí ANO s 33,5 procenta. V porovnání se zářijovým šetřením si hnutí premiéra Andreje Babiše o 3,5 bodu polepšilo. Posílili také druzí Piráti a třetí ODS. Podpora SPD klesla na 4,5 procenta, tedy pod pětiprocentní hranici potřebnou pro vstup do dolní komory. Podle CVVM ale nelze vzhledem k intervalům spolehlivosti a váhání voličů říci, zda by se do Sněmovny dostalo, či nedostalo."/>
  </head>
  <body>
    <article>
      <h1>CVVM:ANO si v říjnu polepšilo na 33,5 pct, SPD kleslo pod pět pct</h1>
      <address><time datetime="2019-11-01T12:53:00+00:00">01 Nov 2019, 12:53</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Největší podporu voličů mělo v říjnu podle Centra pro výzkum veřejného mínění (CVVM) nadále hnutí ANO s 33,5 procenta. V porovnání se zářijovým šetřením si hnutí premiéra Andreje Babiše o 3,5 bodu polepšilo. Posílili také druzí Piráti a třetí ODS. Podpora SPD klesla na 4,5 procenta, tedy pod pětiprocentní hranici potřebnou pro vstup do dolní komory. Podle CVVM ale nelze vzhledem k intervalům spolehlivosti a váhání voličů říci, zda by se do Sněmovny dostalo, či nedostalo.</p>
      <p>Nárůst u hnutí ANO je podle CVVM na hraně statistické významnosti, zatímco pokles u SPD statisticky významný je. Podpora příznivců Tomia Okamury klesla na úroveň z letošního května. "Významnější nárůst podpory SPD v září (pozn. 8,5 pct) byl pravděpodobně způsoben výkyvem měření," uvedlo CVVM. Podobně jako u KDU-ČSL s pěti procenty a TOP 09 se čtyřmi procenty nelze vzhledem k intervalům spolehlivosti a váhání voličů mezi politickými subjekty říci, zda by se strany do Sněmovny dostaly, či ne.</p>
      <p>Druzí Piráti si proti září polepšili o procentní bod na 14 procent, třetí ODS si připsala 1,5 bodu a v říjnu její podpora činila 13,5 procenta. Do Sněmovny by se podle říjnového volebního modelu CVVM dostali ještě sociální demokraté s deseti procenty a komunisté s 8,5 procenta. Podpora STAN se propadla ze zářijových 4,5 procenta na 2,5 procenta.</p>
      <p>Průzkum se uskutečnil od 4. do 20. října, tedy po ustavujícím sněmu hnutí Trikolóra. Zatímco zářijový volební model hnutí Václava Klause mladšího ukazovalo dvouprocentní podporu, říjnový model ukazuje tři procenta.</p>
      <p>Průzkumu se zúčastnilo 689 respondentů s volebním právem. Pokud by se volby konaly v říjnu, zúčastnilo by se jich podle vlastního vyjádření 60 procent občanů ČR. Reálná účast ve volbách v říjnu 2017 byla 60,8 procenta.</p>
      <p>Volební model CVVM není předpovědí výsledků voleb, ale na základě získaných odpovědí o preferované straně, jistotě volby a ochotě jít k volbám informuje o rozložení voličské podpory v době průzkumu. Pracuje s pravděpodobností, zda respondent dorazí k volbám, a zohledňuje váhání voličů mezi více stranami.</p>
      <h3>Volební modely ve srovnání s výsledkem voleb z října 2017 (v pct):</h3>
      <ul>
        <li>Strana/hnutí | říjen 2019 | září 2019 | červen 2019 | květen 2019 | duben 2019 | březen 2019 | únor 2019 | leden 2019 | prosinec 2018 | říjen 2017</li>
        <li>ANO | 33,5 | 30 | 29 | 28 | 32 | 32 | 30,5 | 31 | 33,5 | 29,64</li>
        <li>Piráti | 14 | 13 | 17 | 13,5 | 12,5 | 12,5 | 14,5 | 15 | 14 | 10,79</li>
        <li>ODS | 13,5 | 12 | 15 | 17 | 14 | 14 | 14,5 | 13 | 14,5 | 11,32</li>
        <li>ČSSD | 10 | 9,5 | 7,5 | 9,5 | 12,5 | 12,5 | 11 | 12,5 | 9,5 | 7,27</li>
        <li>KSČM | 8,5 | 8,5 | 9 | 11 | 11 | 8,5 | 10 | 9,5 | 10 | 7,76</li>
        <li>SPD | 4,5 | 8,5 | 6,5 | 5 | 6 | 4,5 | 4,5 | 4 | 4 | 10,64</li>
        <li>KDU-ČSL | 5 | 4,5 | 5 | 4,5 | 4 | 5,5 | 5 | 5 | 4 | 5,8</li>
        <li>STAN | 2,5 | 4,5 | 4,5 | 4,5 | 3,5 | 3,5 | 4,5 | 3,5 | 3 | 5,18</li>
        <li>TOP 09 | 4 | 4 | 3 | 3 | 3 | 4 | 3 | 3 | 4,5 | 5,31</li>
      </ul>
      <p>Zdroj: CVVM</p>
    </article>
  </body>
</html>