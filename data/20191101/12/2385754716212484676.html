<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/team/apoel/595224/xalenious-thelo-na-apodido-akomi-kalytera-oso-perna-o-kairos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T12:13:00+00:00"/>
    <meta property="og:title" content="Χαλένιους: «Θέλω να αποδίδω ακόμη καλύτερα όσο περνά ο καιρός»"/>
    <meta property="og:description" content="Το βραβείο του πολυτιμότερου παίκτη της 6ης Αγωνιστικής έλαβε από τον ΠΑ.Σ.Π. ο Linus Hallenius. Την απονομή του βραβείου MVP by Unicars στον ποδοσφαιριστή..."/>
  </head>
  <body>
    <article>
      <h1>Χαλένιους: «Θέλω να αποδίδω ακόμη καλύτερα όσο περνά ο καιρός»</h1>
      <address><time datetime="2019-11-01T12:13:00+00:00">01 Nov 2019, 12:13</time> by <a rel="author">Sigmalive.Sports</a></address>
      <p>Το βραβείο του πολυτιμότερου παίκτη της 6ης Αγωνιστικής έλαβε από τον ΠΑ.Σ.Π. ο Linus Hallenius. Την απονομή του βραβείου MVP by Unicars στον ποδοσφαιριστή έκανε ο κ. Κωνσταντίνος Ανανιάδης, Marketing Manager της χορηγού εταιρείας Unicars.<br/> <br/>Ο Σουηδός επιθετικός του ΑΠΟΕΛ που αναδείχθηκε μέσα από το InStat Index, παραλαμβάνοντας το βραβείο δήλωσε τα ακόλουθα:<br/> <br/>«Σας ευχαριστώ πολύ. Είμαι ευχαριστημένος με την απόδοσή μου στο συγκεκριμένο παιχνίδι, όμως όταν παίζεις στο ΑΠΟΕΛ πρέπει πάντα να προσπαθείς να ανεβάζεις το επίπεδό σου και να βελτιώνεσαι. Έτσι κι εγώ θέλω να αποδίδω ακόμη καλύτερα όσο περνά ο καιρός».<br/> <br/>Πού θα ήθελες να αφιερώσεις το βραβείο;<br/>«Είμαι χαρούμενος που παίζω για το ΑΠΟΕΛ και θέλω να βοηθώ την ομάδα μου. Φυσικά δίπλα μου είναι πάντα η οικογένειά μου και για αυτό θα ήθελα να τους ευχαριστήσω και να τους το αφιερώσω».<br/> <br/>Οι εντυπώσεις σου από την Κύπρο;<br/>«Από την πρώτη μέρα που ήρθα μέχρι και σήμερα είμαι πολύ χαρούμενος. Πρώτα από όλα βρήκα μια επαγγελματική ομάδα η οποία με έκανε να νιώσω πολύ ευπρόσδεκτος. Ο ΑΠΟΕΛ είναι ένα μεγάλο σωματείο που ταυτόχρονα έχει ένα πολύ όμορφο οικογενειακό κλίμα. Από την άλλη, η οικογένειά μου και ιδιαίτερα τα παιδιά μου λατρεύουν τον καιρό και γενικά τη ζωή εδώ».<br/> <br/>Δοκίμασες την κυπριακή κουζίνα;<br/>«Ναι, δεν δοκίμασα ακόμη τα πάντα αλλά σε μερικές συναντήσεις με την ομάδα έφαγα κάποια φαγητά. Έχουν ωραία γεύση αν και εγώ τρώω τα πάντα (γέλια). Στην Κύπρο φυσικά μπορείς να βρεις και να φας ό,τι κουζίνα θες όπως για παράδειγμα Ιταλικά. Ακόμη κι όταν θες Σουηδικά μπορείς να πας στο ΙΚΕΑ (γέλια)!»<br/> <br/>Ο Παγκύπριος Σύνδεσμος Ποδοσφαιριστών θα ήθελε να ευχαριστήσει την εταιρεία Unicars και την Volkswagen για την πολύτιμη τους στήριξη όπως και το ΑΠΟΕΛ για τη φιλοξενία στο προπονητικό κέντρο Parimatch Αρχάγγελος.</p>
    </article>
  </body>
</html>