<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/01/lodissea-della-alan-kurdi-ferma-in-mare-da-7-giorni-nonostante-lattacc/153161/"/>
    <meta property="og:site_name" content="VITA"/>
    <meta property="article:published_time" content="2019-11-01T12:13:00+00:00"/>
    <meta property="og:title" content="L'odissea della Alan Kurdi, ferma in mare da 7 giorni nonostante l'attacco delle milizie libiche"/>
    <meta property="og:description" content="Dopo l'evacuazione per motivi sanitari di due donne, una di 20 anni e una in stato di gravidanza, la Alan Kurdi con 88 persone soccorse si trova ancora bloccata a largo di Lampedusa in attesa dell'assegnazione di un porto sicuro di sbarco. Il 3 novembre avverrà il rinnovo automatico dell’accordo tra Italia e Libia che ha portato da luglio 2017 a 2602 persone morte in mare e a 38.229 migranti intercettati e riportati nei campi di detenzione"/>
  </head>
  <body>
    <article>
      <h1>L'odissea della Alan Kurdi, ferma in mare da 7 giorni nonostante l'attacco delle milizie libiche</h1>
      <address><time datetime="2019-11-01T12:13:00+00:00">01 Nov 2019, 12:13</time> by <a rel="author" href="http://www.vita.it/it/author/alessandro-puglia/63/" target="_blank">Alessandro Puglia</a></address>
      <p>
        <b>Dopo l'evacuazione per motivi sanitari di due donne, una di 20 anni e una in stato di gravidanza, la Alan Kurdi con 88 persone soccorse si trova ancora bloccata a largo di Lampedusa in attesa dell'assegnazione di un porto sicuro di sbarco. Il 3 novembre avverrà il rinnovo automatico dell’accordo tra Italia e Libia che ha portato da luglio 2017 a 2602 persone morte in mare e a 38.229 migranti intercettati e riportati nei campi di detenzione</b>
      </p>
      <p>Rimane ancora ferma in mare la nave <b>Alan Kurdi</b> con le <b>88 persone soccorse</b>, nonostante <a href="http://www.vita.it/it/article/2019/10/26/spari-della-guardia-costiera-libica-contro-la-alan-kurdi-che-soccorre-/153108/">l’attacco subito da parte delle milizie libiche</a> che nel momento del soccorso, sabato 26 ottobre, hanno sparato in aria e in acqua minacciando l’equipaggio e i migranti soccorsi.</p>
      <p>«Il nostro equipaggio e le persone che abbiamo salvate sono state <b>vittime di un violento attacco armato</b>. Sono scoppiati a piangere nei giorni scorsi, nessuno si sarebbe aspettato un attacco simile in una missione di salvataggio», spiega Gordon Isler, portavoce della Sea-Eye.</p>
      <p>Nei giorni scorsi due donne, una ragazza di 20 anni e una donna incinta, sono state evacuate per ragioni sanitarie.</p>
      <figure>
        <img src="http://i.cdn-vita.it/blobs/variants/9/1/1/2/9112b39b-9b02-4d85-a044-bc6b437bfb57_large.jpg?_637082079914986568"/>
      </figure>
      <p>«Il governo italiano sta probabilmente aspettando, come nel caso della Sea Watch 3 o della nave Eleonore, che il capitano dichiari uno stato di emergenza per poi essere costretto ad entrare in porto senza autorizzazioni. S<b>ebbene non siamo stati più insultati dai ministri italiani con il cambio di governo non ci sono stati reali segnali di cambiamento nei confronti delle Ong</b>»,aggiunge Isler.</p>
      <p>Sono stati invece soccorsi da parte di motovedette maltesi i quindici naufraghi a bordo della Open Arms.</p>
      <figure>
        <iframe data-src="https://twitter.com/openarms_it/status/1190195592728846338?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Alla quasi vigilia del rinnovo automatico dell’<a href="http://www.vita.it/it/article/2019/10/30/la-libia-mette-nel-mirino-le-ong-e-il-nostro-paese-rifinanzia-i-suoi-c/153131/">accordo tra Italia e Libia</a>, <b>Matteo Villa, ricercatore dell’Ispi</b> pubblica alcuni dati e grafici fondamentali che dimostrano ancora una volta l’inammissibilità di tale accordo.</p>
      <p>«Dalla firma del memordandum ad oggi – spiega Villa – almeno <b>38.229 migranti sono stati intercettati e riportati in Libia</b>. Dal calo degli sbarchi di luglio 2017, quasi 1 migrante su 2 è stato intercettato, mentre <b>2.602 persone sono morte in mare</b>».</p>
      <figure>
        <iframe data-src="https://twitter.com/emmevilla/status/1189795925142753280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il ricercatore dell’Ispi pubblica un altro grafico che dimostra come non sia affatto vero che senza le Ong impegnate in mare non si parte. <b>«Dall’inizio di quest’anno 4.270 persone sono partite con Ong a largo delle coste ibiche, mentre 10.792 persone sono partite quando a largo non c’era nessuno»</b> aggiunge Villa.</p>
      <figure>
        <iframe data-src="https://twitter.com/emmevilla/status/1189956966220795904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Contenuti correlati</h4>
        <a href="http://www.vita.it/it/article/2019/10/31/accordo-italia-libia-per-msf-solo-un-maquillage-umanitario/153147/"/>
        <a href="http://www.vita.it/it/article/2019/10/30/la-libia-mette-nel-mirino-le-ong-e-il-nostro-paese-rifinanzia-i-suoi-c/153131/"/>
        <a href="http://www.vita.it/it/article/2019/10/26/spari-della-guardia-costiera-libica-contro-la-alan-kurdi-che-soccorre-/153108/"/>
        <a href="http://www.vita.it/it/article/2019/09/20/migrante-ucciso-dopo-lo-sbarco-a-tripoli-il-fallimento-totale-della-gu/152724/"/>
      </related>
    </article>
  </body>
</html>