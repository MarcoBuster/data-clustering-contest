<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/01/ukrayina-prosyt-nato-nadaty-yij-status-uchasnyka-partnerstva-rozshyrenyh-mozhlyvostej-kuleba/"/>
    <meta property="og:site_name" content="Рубрика"/>
    <meta property="article:published_time" content="2019-11-01T12:27:33+00:00"/>
    <meta property="og:title" content="Україна просить НАТО надати їй статус учасника партнерства розширених можливостей, - Кулеба"/>
    <meta property="og:description" content="Віце-прем’єр з питань європейської та євроатлантичної інтеграції України Дмитро Кулеба заявляє, що Україна звернулася до НАТО з проханням надати їй статус учасника партнерства розширених можливостей. Про це повідомляє Інтерфакс-Україна. “Під час візиту Україна звернулася до Північноатлантичного альянсу з проханням перейти на новий рівень співпраці та надати Україні статус учасника партнерства розширених можливостей”, – сказав Кулеба […]"/>
  </head>
  <body>
    <article>
      <h1>Україна просить НАТО надати їй статус учасника партнерства розширених можливостей, - Кулеба</h1>
      <address><time datetime="2019-11-01T12:27:33+00:00">01 Nov 2019, 12:27</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/dmytro-kuleba-e1567151091738-620x420.jpg"/>
      </figure>
      <p>Фото УНІАН<br/><b><b>Віце-прем’єр з питань європейської та євроатлантичної інтеграції України Дмитро Кулеба заявляє, що Україна звернулася до НАТО з проханням надати їй статус учасника партнерства розширених можливостей.</b></b></p>
      <p>Про це повідомляє <a href="https://ua.interfax.com.ua/news/political.html">Інтерфакс-Україна.</a></p>
      <p>“Під час візиту Україна звернулася до Північноатлантичного альянсу з проханням перейти на новий рівень співпраці та надати Україні статус учасника партнерства розширених можливостей”, – сказав Кулеба на брифінгу в Києві у п’ятницю.</p>
      <p>Він зазначив, що в рамках такого партнерства Україна може отримати пріоритетний допуск до сертифікації заходів, які відбуваються за лінією НАТО-Україна. Також програма передбачає: розширене співробітництво у сфері розвідки; надання можливості представникам країн-партнерів отримувати посади у штаб-квартирі НАТО або в структурах НАТО.</p>
      <p>Віце-прем’єр наголосив, що програма розширених можливостей не є заміною плану дій щодо членства у НАТО (ПДЧ).</p>
      <p>“Ми дуже сподіваємося, що альянс ухвалить позитивне рішення щодо нашої ініціативи”, – додав Кулеба.</p>
      <p>Раніше повідомлялося: <a href="https://rubryka.com/2019/10/31/stoltenberg-u-radi/">Столтенберг у Раді заявив, що двері НАТО залишаються відчиненими для України та закликав до реформ.</a></p>
    </article>
  </body>
</html>