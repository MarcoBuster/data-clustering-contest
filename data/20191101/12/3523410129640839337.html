<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637353/%D8%AA%D9%88%D9%84%DB%8C%D8%AF-%D8%A8%D8%A7%D9%84%D8%A7%DB%8C-%DA%AF%D8%A7%D8%B2-%D8%A8%D8%B1%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%AF%D8%B3%D8%B1-%D8%A2%D9%81%D8%B1%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T12:55:00+00:00"/>
    <meta property="og:title" content="تولید بالای گاز برای آمریکا دردسر آفرید"/>
    <meta property="og:description" content="با وجود افت قیمت گاز طبیعی و کاهش شدید شمار دکل‌های حفاری، موجودی گاز طبیعی آمریکا در فصل تزریق افزایش پیدا کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/637353/%D8%AA%D9%88%D9%84%DB%8C%D8%AF-%D8%A8%D8%A7%D9%84%D8%A7%DB%8C-%DA%AF%D8%A7%D8%B2-%D8%A8%D8%B1%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%AF%D8%B3%D8%B1-%D8%A2%D9%81%D8%B1%DB%8C%D8%AF">تولید بالای گاز برای آمریکا دردسر آفرید</a>
      </h1>
      <h2>با وجود افت قیمت گاز طبیعی و کاهش شدید شمار دکل‌های حفاری، موجودی گاز طبیعی آمریکا در فصل تزریق افزایش پیدا کرده است.</h2>
      <address><time datetime="2019-11-01T12:55:00+00:00">01 Nov 2019, 12:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آمار اداره اطلاعات انرژی آمریکا نشان داد میزان <b>گاز</b> در مخازن ذخیره زیرزمینی از ابتدای آوریل به میزان ۲۴۶۵ میلیارد فوت مکعب رشد کرده که بزرگترین رشد فصلی از سال ۲۰۱۴ تاکنون بوده است.</p>
      <p>میزان ذخایر گاز در ماه میلادی جاری برای نخستین بار از سپتامبر سال ۲۰۱۷ به بالای میانگین پنج ساله رسید و اکنون ۵۱۹ میلیارد فوت مکعب (۱۷ درصد) بالاتر از مدت مشابه سال گذشته است.</p>
      <p>در واکنش به این وضعیت، قیمتها کاهش بیشتری پیدا کردند تا تولیدکنندگان نیرو به خرید هر چه بیشتر گاز ادامه دهند و فعالیت واحدهای تولید نیروی گازسوز به مدت طولانی‌تر تشویق شوند که به ضرر نیروگاههای زغال سوز خواهد بود.</p>
      <p>قیمت معاملات آتی گاز برای تحویل در هاب هنری در طول سال ۲۰۲۰ به کمتر از ۲.۵۰ دلار واحد mBtu رسیده که ۲۰ سنت نسبت به سال گذشته و ۴۰ سنت نسبت به دو سال پیش ارزانتر شده است.</p>
      <p>تولید داخلی گاز در آمریکا سریعتر از تقاضای تولیدکنندگان نیرو یا امکان عرضه آن به بازار صادراتی رشد کرده است. تولید گاز در مدت سه ماه بین مه تا ژوییه ۱۰.۵ درصد در مقایسه با مدت مشابه سال گذشته رشد کرد و در مقایسه با نرخ رشد ۱۳.۷ درصدی از اوت تا اکتبر سال ۲۰۱۸، اندکی کاهش داشت.</p>
      <p>در مقابل، مصرف گاز توسط تولیدکنندگان نیرو در مدت سه ماه بین مه تا ژوییه نسبت به مدت مشابه سال ۲۰۱۸ تنها ۱.۱ درصد رشد کرد که افت شدیدی نسبت به رشد ۱۸.۵ درصدی در اوت تا اکتبر سال ۲۰۱۸ داشت.</p>
      <p>روند رشد صادرات گاز ادامه دارد و در فاصله مه تا ژوییه در مقایسه با سال پیش به میزان ۳۴۲ میلیارد فوت مکعب رشد کرد اما حتی رشد عظیم صادرات برای جلوگیری از رشد بی‌رویه سطح ذخایر در طول فصل تزریق کافی نبوده است.</p>
      <p>کندی تولید اقتصادی</p>
      <p>کندی گسترده بخش تولید آمریکا در نتیجه جنگ تجاری با چین، رشد مصرف گاز و نیرو را در مقایسه با سالهای ۲۰۱۸ و ۲۰۱۷ آهسته کرده است.</p>
      <p>دمای خنک‌تر در فصل تابستان نیز باعث شد استفاده از دستگاههای تهویه هوا و تقاضا برای گاز از سوی تولیدکنندگان نیرو در مقایسه با سال ۲۰۱۸ کمتر شود.</p>
      <p>اما ذخیره گاز در مقایسه با هر دوره کندی تقاضا در دو سال گذشته، سریعتر رشد کرده که بارزکننده تغییر اساسی در بازار گاز است. بازار تولید داخلی به شدت اشباع شده و محدودیتهای زیرساخت برای رشد سریع صادرات وجود دارد بنابراین برای متعادل شدن بازار باید رشد تولید آهسته شود.</p>
      <p>طبق آمار شرکت خدمات انرژی بیکرهیوز، شمار دکلهای حفاری فعال گاز از ژانویه یک سوم کاهش پیدا کرده است.</p>
      <p>بر اساس گزارش رویترز، نرخ حفاری کمتر باید به تدریج رشد تولید را تا پایان سال ۲۰۱۹ و سال ۲۰۲۰ کاهش دهد و مازاد عرضه را محدود کند.</p>
    </article>
  </body>
</html>