<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zelenskiy-predstaviv-novogo-ochilnika-ternopilskoyi-oda-328110_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T12:20:00+00:00"/>
    <meta property="og:title" content="Зеленський представив нового очільника Тернопільської ОДА"/>
    <meta property="og:description" content="Голова ОДА Ігор Сопель балотувався на парламентських виборах від партії Слуга народу."/>
  </head>
  <body>
    <article>
      <h1>Зеленський представив нового очільника Тернопільської ОДА</h1>
      <h2>Голова ОДА Ігор Сопель балотувався на парламентських виборах від партії "Слуга народу".</h2>
      <address>
        <time datetime="2019-11-01T12:20:00+00:00">01 Nov 2019, 12:20</time>
      </address>
      <p>Президент України Володимир Зеленський <b><a href="https://dt.ua/POLITICS/prezident-predstaviv-zhitelyam-dnipra-novogo-golovu-oda-323570_.html">представив нового очільника</a></b> Тернопільської обласної державної адміністрації Ігоря Сопеля. Наразі триває робочий візит президента до Тернопільської області.</p>
      <p>"Тернопільщина – це край з великим промисловим, аграрним, науковим та туристичним потенціалом, який ми разом з вами повинні розкрити і розвинути", - заявив Сопель.</p>
      <p>За словами нового очільника ОДА, він відкритий для "всіх порядних людей, які готові працювати чесно і прозоро. Які готові інвестувати в економіку, інфраструктуру та соціальну сферу області та створювати нові робочі місця". Сопель запевнив, що це буде пріоритетом його роботи.</p>
      <p>Під час позачергових парламентських виборів Ігор Сопель балотувався на 166-му окрузі від пропрезидентської партії "Слуга народу", але програв. Окрім того, Сопель є керівником Хоростковського регіонального структурного підрозділу ТОВ "Агробізнес". У 2010-2015 роках він був депутатом Хоростковської міської ради. З 2017 року Сопель очолює федерацію футболу в місті Хоросткові.</p>
      <p>Згідно з електронною декларацією за минулий рік, у Сопеля є магазин та МАФ у Хоросткові. Також він задекларував ТОВ "Агробізнес". Зарплатня Сопеля в 2018 році склала 45 тис. грн. Окрім того, він отримав 965 тис. грн прибутку від підприємницької діяльності. Сопель задекларував готівки 350 тис. грн, 7 тис. доларів та 6,5 тис. євро.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpresident.gov.ua%2Fvideos%2F533667404098471%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>У червні Володимир Зеленський<b><a href="https://dt.ua/POLITICS/prezident-zelenskiy-zvilniv-15-ochilnikiv-oda-ryaboshapka-314152_.html"> звільнив очільника Тернопільської ОДА</a></b>. Того ж дня президент звільнив голів  Чернігівської, Хмельницької, Сумської, Миколаївської, Львівської, Кіровоградської, Київської, Івано-Франківської, Запорізької, Закарпатської та Волинської обладміністрацій. Тоді також відсторонили виконуючих обов'язки очільників Одеської, Полтавської та Херсонської ОДА.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>