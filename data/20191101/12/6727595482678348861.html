<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/mathew-kuzhalnadan-deletes-his-profile-picture-against-youth-congress-leaders922.html"/>
    <meta property="og:site_name" content="DoolNews"/>
    <meta property="article:published_time" content="2019-11-01T12:46:00+00:00"/>
    <meta property="og:title" content="'യുവതയെ കൊല്ലരുതേ, യൂത്ത് കോണ്‍ഗ്രസ് പുനഃസംഘടിപ്പിക്കൂ നേതൃത്വമേ'; കാമ്പയിന്‍ തുടങ്ങി മിനിറ്റുകള്‍ക്കുള്ളില്‍ പിന്‍വലിച്ച് മാത്യു കുഴല്‍നാടന്‍"/>
    <meta property="og:description" content="Dean Kuriakose KERALA NEWS MATHEW KUZHALNADAN Youth Congress Kerala കോഴിക്കോട്: യൂത്ത് കോണ്‍ഗ്രസ് പുനഃസംഘടന ആവശ്യപ്പെട്ട് കാമ്പയിന്‍ തുടങ്ങി മിനിറ്റുകള്‍ക്കുള്ളില്‍ പിന്‍"/>
  </head>
  <body>
    <article>
      <h1>'യുവതയെ കൊല്ലരുതേ, യൂത്ത് കോണ്‍ഗ്രസ് പുനഃസംഘടിപ്പിക്കൂ നേതൃത്വമേ'; കാമ്പയിന്‍ തുടങ്ങി മിനിറ്റുകള്‍ക്കുള്ളില്‍ പിന്‍വലിച്ച് മാത്യു കുഴല്‍നാടന്‍</h1>
      <address><time datetime="2019-11-01T12:46:00+00:00">01 Nov 2019, 12:46</time> by <a rel="author">ന്യൂസ് ഡെസ്‌ക്</a></address>
      <p>കോഴിക്കോട്: യൂത്ത് കോണ്‍ഗ്രസ് പുനഃസംഘടന ആവശ്യപ്പെട്ട് കാമ്പയിന്‍ തുടങ്ങി മിനിറ്റുകള്‍ക്കുള്ളില്‍ പിന്‍വലിച്ച് പ്രൊഫഷണല്‍ കോണ്‍ഗ്രസ് സംസ്ഥാന പ്രസിഡന്റ് മാത്യു കുഴല്‍നാടന്‍. ‘യുവതയെ കൊല്ലരുതേ, യൂത്ത് കോണ്‍ഗ്രസ് പുനഃസംഘടിപ്പിക്കൂ നേതൃത്വമേ’ എന്നെഴുതിയ പ്രൊഫൈല്‍ പിക്ചര്‍ കുഴല്‍നാടന്‍ ഇടുകയും പിന്നീടിതു പിന്‍വലിക്കുകയും ചെയ്യുകയായിരുന്നു.</p>
      <p>എന്നാല്‍ പിന്നീട് കാമ്പയിന്‍ ഒഴിവാക്കി പ്രൊഫൈല്‍ പിക്ചര്‍ അപ്‌ഡേറ്റ് ചെയ്യുകയുമുണ്ടായി. ഇതിനോടകം തന്നെ ഇതേ കാമ്പയിനുമായി ഒട്ടേറെ യൂത്ത് കോണ്‍ഗ്രസ് പ്രവര്‍ത്തകര്‍ രംഗത്തെത്തിയിട്ടുണ്ട്.</p>
      <p>യൂത്ത് കോണ്‍ഗ്രസ് നേതൃത്വം രണ്ടാഴ്ചയ്ക്കുള്ളില്‍ പുനഃസംഘടിപ്പിക്കുമെന്നു സംസ്ഥാനാധ്യക്ഷന്‍ ഡീന്‍ കുര്യാക്കോസ് എം.പി വ്യക്തമാക്കിയിരുന്നു. സംഘടനയ്ക്കുള്ളില്‍ത്തന്നെ പ്രതിഷേധം രൂക്ഷമായപ്പോഴായിരുന്നു അദ്ദേഹം ഇക്കാര്യം വ്യക്തമാക്കി ഇന്നു രംഗത്തെത്തിയത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>നേരത്തേതന്നെ കുഴല്‍നാടന്‍ ഈ വിഷയത്തില്‍ നിലപാട് വ്യക്തമാക്കിയതാണ്. ഏഴുവര്‍ഷമായി സംഘടനയില്‍ പുനഃസംഘടന നടത്താത്തത് ഒരു തലമുറയോടു കാണിക്കുന്ന വലിയ അനീതിയാണെന്ന് കുഴല്‍നാടന്‍ പറഞ്ഞിരുന്നു. ഡീനിനും സി.ആര്‍ മഹേഷിനുമായി എഴുതിയ തുറന്ന കത്തിലാണ് അദ്ദേഹം ഇക്കാര്യം പറഞ്ഞത്.</p>
      <related>
        <a href="https://www.doolnews.com/rift-in-youth-congress-kerala821.html?utm_source=doolnews&amp;utm_medium=related"/>
      </related>
      <p>‘ഞങ്ങള്‍ രാജിവെയ്ക്കാന്‍ തയ്യാറാണെന്ന പതിവു പ്രതികരണം വേണ്ട. കോണ്‍ഗ്രസ് നേതാക്കള്‍ ചെയ്യാത്തതു കൊണ്ടാണെന്ന ന്യായീകരണവും സ്വീകാര്യമല്ല. കാരണം, അവര്‍ക്ക് ഇക്കാര്യത്തോടുള്ള സമീപനം നമുക്കുതന്നെ നന്നായി അറിവുള്ളതാണല്ലോ.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>രാജിവെച്ചാല്‍ സംഘടനയ്ക്കും പാര്‍ട്ടിക്കും വലിയ കുഴപ്പമുണ്ടാകുമെന്നു പറയുന്നവരോട്, രാഹുല്‍ ഗാന്ധി രാജിവെച്ച് ഉണ്ടാവാത്ത ക്ഷീണമൊന്നും ഇനിയുണ്ടാവാന്‍ പോകുന്നില്ലെന്നു പറയണം.’- കുഴല്‍നാടന്‍ പറഞ്ഞു.</p>
      <figure>
        <iframe src="https://www.youtube.com/embed/KQKlA7HEGRI" width="500" height="281" data-service="Youtube" scrolling="no"/>
      </figure>
    </article>
  </body>
</html>