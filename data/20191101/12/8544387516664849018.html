<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/01/pano-apo-15000-prosfiges-sti-moria/"/>
    <meta property="og:site_name" content="neolaia.gr"/>
    <meta property="article:published_time" content="2019-11-01T12:00:06+00:00"/>
    <meta property="og:title" content="Πάνω από 15.000 πρόσφυγες στη Μόρια"/>
    <meta property="og:description" content="Με αμείωτους ρυθμούς συνεχίζονται οι μεταναστευτικές ροές στο Β. Αιγαίο, με τον καταυλισμό της Μόρια της Λέσβου συγκεκριμένα να υποδέχεται περισσότερους από 15.000 πρόσφυγες."/>
  </head>
  <body>
    <article>
      <h1>Πάνω από 15.000 πρόσφυγες στη Μόρια</h1>
      <h2>Μνήμες 2015 ξυπνούν οι μεταναστευτικές ροές στο Βόρειο Αιγαίο</h2>
      <address><time datetime="2019-11-01T12:00:06+00:00">01 Nov 2019, 12:00</time> by <a rel="author">neolaia.gr Team</a></address>
      <p>Με αμείωτους ρυθμούς συνεχίζονται οι μεταναστευτικές ροές στο Β. Αιγαίο, με τον καταυλισμό της Μόρια της Λέσβου συγκεκριμένα να υποδέχεται περισσότερους από 15.000 πρόσφυγες.</p>
      <p>Από αργά εχθές το βράδυ (31/10), έγινε γνωστό ότι από τον καταυλισμό θα αναχωρήσουν 815 αιτούντες άσυλο και η μεταφορά τους θα γίνει σε λιμάνι της Αττικής το απόγευμα, με δυο αρματαγωγά πλοία του Πολεμικού Ναυτικού. Ταυτόχρονα, άλλα 58 άτομα θα φύγουν από τη Μόρια το απόγευμα της ερχόμενης Κυριακής με το πλοίο της γραμμής για Πειραιά.</p>
      <p>Χτες τα μεσάνυχτα, έφτασαν στη Μυτιλήνη οκτώ βάρκες με 323 άτομα, τα οποία προωθούνται στο Κέντρο Υποδοχής και Ταυτοποίησης της Μόριας, ενώ πλέον στον καταυλισμό βρίσκονται πάνω από 15.000 άτομα, με τα στοιχεία του Οκτωβρίου να δείχνουν ότι έχουν περάσει στα νησιά του Βορείου Αιγαίου 6.868 άτομα.</p>
      <p>
        <b>Νομοσχέδιο για άσυλο και δηλώσεις Χρυσοχοΐδη</b>
      </p>
      <p>Στο μεταξύ, με ευρεία πλειοψηφία (ΝΔ και ΚΙΝΑΛ) ψηφίστηκε χθες το νομοσχέδιο του υπουργείου Προστασίας του Πολίτη για το άσυλο, υπό τον τίτλο «Περί Διεθνούς Προστασίας και άλλες διατάξεις», ενώ ταυτόχρονα, σήμα κινδύνου για την κατάσταση που θα αντιμετωπίσει η χώρα, αν δεν συνειδητοποιήσει ότι το μεταναστευτικό δεν είναι κάτι έκτακτο, αλλά μια πραγματικότητα που θα μας απασχολεί για δεκαετίες, έστειλε ο Μιχάλης Χρυσοχοΐδης από το βήμα της Βουλής, αναφέροντας τα εξής:</p>
      <p>
        <i>«Αν συνεχίσουμε να το κρύβουμε βάζοντας το κεφάλι μέσα στην άμμο σαν τη στρουθοκάμηλο, να το θεωρούμε σαν κάτι έκτακτο που θα περάσει, τότε είναι βέβαιο ότι οι ροές θα περάσουν από πάνω μας και όχι δίπλα μας. Η πολιτική μας απόφαση είναι να το αντιμετωπίσουμε συστηματικά και σοβαρά, να θωρακίσουμε στο μέτρο του δυνατού τα σύνορά μας, να ετοιμάσουμε τη διοίκηση, να οργανώσουμε την κοινωνία παράγοντας την ανθεκτικότητα της κοινωνίας σε κάθε επίπεδο».</i>
      </p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/01/formula-1-autoi-einai-oi-neoi-kanonismoi-gia-to-2021/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/01/trapezikes-synallages-xrewseis-peiraiws-kai-eurobank/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/01/to-proto-origen-the-city-oloklirothike-me-epitihia/"/>
        <a href="https://neolaia.gr/2019/11/01/ellada-meiosis-teknothesias/"/>
        <a href="https://neolaia.gr/2019/11/01/staseis-ergasias-anakoinwthikan-se-trena-kai-proastiako/"/>
      </related>
    </article>
  </body>
</html>