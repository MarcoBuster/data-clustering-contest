<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1971756/uluslararas%C4%B1-af-%C3%B6rg%C3%BCt%C3%BC-irak-kafataslar%C4%B1na-n%C3%BCfuz-eden-g%C3%B6z-ya%C5%9Fart%C4%B1c%C4%B1-bomba"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-01T12:15:00+00:00"/>
    <meta property="og:title" content="Uluslararası Af Örgütü: Irak, 'kafataslarına nüfuz eden' göz yaşartıcı bomba kullanıyor"/>
    <meta property="og:description" content="Uluslararası Af Örgütü tarafından bugün yapılan açıklamada, Irak’ın başkenti Bağdat’ta devam eden gösteriler sırasında 5 göstericinin, kafasına isabet eden göz yaşartıcı bomba ile hayatını kaybettiği aktarıldı. Açıklamada, normal göz yaşartıcı gaz bo"/>
  </head>
  <body>
    <article>
      <h1>Uluslararası Af Örgütü: Irak, 'kafataslarına nüfuz eden' göz yaşartıcı bomba kullanıyor</h1>
      <address>
        <time datetime="2019-11-01T12:15:00+00:00">01 Nov 2019, 12:15</time>
      </address>
      <p>Uluslararası Af Örgütü tarafından bugün yapılan açıklamada, Irak’ın başkenti Bağdat’ta devam eden gösteriler sırasında 5 göstericinin, kafasına isabet eden göz yaşartıcı bomba ile hayatını kaybettiği aktarıldı. Açıklamada, normal göz yaşartıcı gaz bombalarından 10 kat daha ağır olan bu benzeri görülmemiş gazların durdurulması gerektiği aktarıldı.<br/><br/>Tahrir Meydanı, “rejimin devrilmesini” talep eden protesto gösterilerinin merkezi haline geldi. AFP’nin haberine göre, yaşanan olaylar sırasında güvenlik güçleri zaman zaman göstericilere göz yaşartıcı gaz ile müdahale ediyor.<br/><br/>Uluslararası Af Örgütü’ne göre, son beş gün içerisinde düzenlenen gösteriler sırasında en az 5 protestocu, güvenlik güçleri tarafından kafalarına isabet eden göz yaşartıcı gaz bombası ile hayatını kaybetti.<br/><br/>Örgüt, Bulgaristan ve Sırbistan tarafından üretilen bu bombaların, göstericilerin dağılmasını değil öldürülmesini hedeflediğini dile getirdi.<br/><br/>Aktivistler tarafından çekinen video görüntülerinde, yerde yatan Iraklıların kafalarına bombanın nüfuz ettiği ve dumanların çıktığı görülüyor.<br/><br/>Uluslararası Af Örgütü, göz yaşartıcı gaz ile hayatını kaybeden ve kafataslarına giren bomba görüntülerinin bilgisayarlı tomografiler sayesinde tespit edildiğini aktardı.<br/><br/>Dünya çapında polis tarafından kullanılan göz yaşartıcı gaz bombasının ağırlığı 25 ila 50 gram arasında olduğu tahmin ediliyor. Ancak Irak’ta güvenlik güçlerinin göstericiler için kullandığı ağırlık ise bunun 10 katı güce sahip olup, 220 ila 250 gram ağırlığında seyrediyor.<br/><br/>Bağdat’taki bir doktor, ilk kez bu bombalardan yaralanan ve hatta hayatını kaybeden insanlar gördüğünü belirtti. Doktor, yaralıların hastaneye ulaştığı sırada bombayı kafatasından çıkarmak için yarayı araştırdıklarını söyleyerek, bombanın etkisinin doğrudan olduğunu, bunun yere atılan bomba sonrası kişilere isabet etmediğini dile getirdi.<br/><br/>Uluslararası Af Örgütü, Tahrir Meydanı yakınlarındaki bir hastaneye ulaşarak, günde ortalama 6 ila 7 yaralının hastaneye geldiğini aktardı.<br/><br/>Resmi verilere göre, Irak’ta meydana gelen hükümet karşıtı gösterilerde bu güne dek 250 kişi hayatını kaybetti.</p>
    </article>
  </body>
</html>