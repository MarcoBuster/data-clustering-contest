<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/1/653220/"/>
    <meta property="og:site_name" content="Економічна правда"/>
    <meta property="article:published_time" content="2019-11-01T12:00:00+00:00"/>
    <meta property="og:title" content="Тігіпку дозволили придбати &quot;Арену-Сіті&quot;"/>
    <meta property="og:description" content="Антимонопольний комітет надав дозвіл на придбання бізнесменові Сергію Тігіпку понад 50% у статутних капіталах компаній “Арена-Сіті” і “КАН”, які є відповідно власником і орендодавцем київського торгово-офісного центру “Арена-Сіті”"/>
  </head>
  <body>
    <article>
      <h1>Тігіпку дозволили придбати "Арену-Сіті"</h1>
      <address>
        <time datetime="2019-11-01T12:00:00+00:00">01 Nov 2019, 12:00</time>
      </address>
      <p>Антимонопольний комітет надав дозвіл на придбання бізнесменові Сергію Тігіпку понад 50% у статутних капіталах компаній "Арена-Сіті" і "КАН", які є відповідно власником і орендодавцем київського торгово-офісного центру "Арена-Сіті".</p>
      <p>Про це повідомляє <a href="http://www.amc.gov.ua/amku/control/main/uk/publish/article/152665">прес-служба</a> АМКУ.</p>
      <p>"Учасники концентрацій документально підтвердили, що продавцем часток у статутних капіталах "Арена-Сіті" і "КАН" є суб'єкт господарювання, який не входить до складу структури Дмитра Фірташа", - заявили в АМКУ.</p>
      <p>Відомство зазначило, що перевірило інформацію в ЗМІ про нібито придбання Тігіпком в квітні 2019 року "Арени-Сіті" у компанії Group DF Фірташа, проте інформація не підтвердилася.</p>
      <p>Компанію "Арена-Сіті" створено в 2005 році. За даними Єдиного держреєстру юросіб та фізосіб-підприємців, власниками товариства є "Ел Ай Інвестментс" (100%), кінцевим бенефіціаром вказаний Микола Ковальчук.</p>
      <p>Компанія "КАН" створена в 2004 році. Згідно з Єдиним держреєстром юридичних та фізичних осіб-підприємців, власниками є "Ел Ай Інвестментс" (99%) та "Арена-сіті" (1%). Кінцевим бенефіціаром товариства також вказаний Микола Ковальчук.</p>
      <p>Група "ТАС" заснована в 1998 році. Має активи в фінансовому та промисловому секторах, сільському господарстві, нерухомості, фармацевтиці та венчурних проектах.</p>
      <p>У фінансовий сектор групи входять ТАСкомбанк, Універсал банк, ВіЕс банк, дві страхові компанії.</p>
      <p>Засновником і основним акціонером групи є Сергій Тігіпко.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>У квітні 2019 року ЗМІ повідомляли, що група компаній "ТАС" купила частину торгово-офісного центру "Арена-сіті" за 13-15 млн доларів.</i>
      </p>
      <p>
        <i>За даними джерел, в угоду не увійшло кілька приміщень на першому поверсі, проданих раніше.</i>
      </p>
      <p>Економічна правда</p>
    </article>
  </body>
</html>