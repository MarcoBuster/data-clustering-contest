<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/01/ferenc-papa-a-szentek-kozottunk-eltek"/>
    <meta property="og:site_name" content="infostart"/>
    <meta property="article:published_time" content="2019-11-01T12:57:00+00:00"/>
    <meta property="og:title" content="Ferenc pápa: a szentek közöttünk éltek"/>
    <meta property="og:description" content="A szentek nem elérhetetlen jelképek, ők köztünk éltek Ferenc pápa szerint, aki mindenszentek ünnepén a Szent Péter téren mondott beszédet péntek délben."/>
  </head>
  <body>
    <article>
      <h1>Ferenc pápa: a szentek közöttünk éltek</h1>
      <address><time datetime="2019-11-01T12:57:00+00:00">01 Nov 2019, 12:57</time> by <a rel="author">Infostart / MTI</a></address>
      <h3>A szentek nem elérhetetlen jelképek, ők köztünk éltek Ferenc pápa szerint, aki mindenszentek ünnepén a Szent Péter téren mondott beszédet péntek délben.</h3>
      <p>A katolikus egyházfő kijelentette, a szentté avatott férfiak és nők "nem egyszerű jelképek, távoli, elérhetetlen emberek".</p>
      <p>Olyan emberekről van szó - tette hozzá Ferenc pápa -, akik nagyon is a "földön jártak, megtapasztalták az élet mindennapjainak nehézségeit, annak sikereivel és kudarcaival együtt, az Úrban találva meg az erőt, amellyel mindig talpra álltak és folytatták útjukat". Ferenc pápa ezeknek a példaképeknek a követésére szólította fel a mai embereket is.</p>
      <p>A szentség "ajándék és hivatás" - hangoztatta az egyházfő.</p>
      <p>Ferenc pápa halottak napján a Szent Priscilláról elnevezett római katakombákban mutat be misét. A katakombák az első keresztények földalatti temetkezési helyei voltak.</p>
      <p>
        <i>Nyitókép: MTI/EPA/Angelo Carconi</i>
      </p>
    </article>
  </body>
</html>