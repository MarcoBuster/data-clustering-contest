<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230738/"/>
    <meta property="og:site_name" content="Українська правда"/>
    <meta property="article:published_time" content="2019-11-01T12:15:48+00:00"/>
    <meta property="og:title" content="У Києві затримали &quot;друга президента&quot;, який продавав посаду за $1,5 млн"/>
    <meta property="og:description" content="У Києві правоохоронці затримали чоловіка, який представлявся “позаштатним помічником” вищого керівництва країни і за гроші пропонував сприяти призначенню на керівні посади у правоохоронних та державних органах."/>
  </head>
  <body>
    <article>
      <h1>У Києві затримали "друга президента", який продавав посаду за $1,5 млн</h1>
      <address>
        <time datetime="2019-11-01T12:15:48+00:00">01 Nov 2019, 12:15</time>
      </address>
      <p>У Києві правоохоронці затримали чоловіка, який представлявся "позаштатним помічником" вищого керівництва країни і за гроші пропонував сприяти призначенню на керівні посади у правоохоронних та державних органах.</p>
      <p><b>Джерело:</b> <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=260502">Генпрокуратура</a>, <a href="https://ssu.gov.ua/ua/news/1/category/21/view/6665?fbclid=IwAR1s1l_hjE4xQockIH_TazzbZ1tMD9sWrG35QXVzb2HKghtGrgCLOdG6X9k#.1uOFv6uH.dpbs">СБУ</a></p>
      <p><b>Дослівно ГПУ</b>: За версією слідства, він, видаючи себе за близького товариша вищих посадових осіб держави, а саме: президента, голови Верховної Ради, керівника Офісу президента, першого заступника керівника ОПУ, віцепрем’єр-міністра – міністра цифрової трансформації… вводив потерпілих в оману та намагався заволодіти грошовими коштами в особливо великих розмірах".</p>
      <figure>
        <img src="https://img.pravda.com/images/doc/b/5/b517b0d-n-6665-84904630.jpg"/>
      </figure>
      <p><b>Деталі:</b> Оперативники та слідчі спецслужби встановили, що зловмисник підшукував "клієнтів" через контакти з бізнесовими колами та чиновниками середньої ланки. Він представлявся кандидатам на посади "позаштатним помічником" та "близьким товаришем" майже всіх вищих осіб держави.</p>
      <p>Зокрема, за забезпечення працевлаштування директором одного з державних підприємств зловмисник виставив ціну у майже 1,5 мільйона доларів США. У цьому випадку він посилався на власні зв’язки та запевняв, що питання нібито вирішується безпосередньо через керівництво Офісу президента.</p>
      <p>31 жовтня правоохоронці затримали шахрая у центрі столиці після отримання частини авансу у розмірі 50 тисяч доларів США.</p>
      <p>Слідчі СБУ повідомили зловмиснику про підозру у вчиненні злочинів, передбачених ч. 2 ст. 15, ч. 4 ст. 27, ч. 4 ст. 190, ч. 4 ст. 369 Кримінального кодексу.</p>
      <p>Наразі проводяться невідкладні слідчі (розшукові) дії, спрямовані на встановлення обставин вчиненого злочину, вирішується питання про обрання запобіжного заходу.</p>
      <figure>
        <img src="https://img.pravda.com/images/doc/e/9/e9cc5bf-n-6665-10215501.jpg"/>
      </figure>
      <p><b>Довідково:</b> за вказані злочини передбачено строк покарання до 12 років позбавлення волі з конфіскацією майна.</p>
      <p><b>Нагадаємо:</b> 22 жовтня правоохоронці затримали в Києві особу, яка намагалася заволодіти грошима кандидата на посаду голови однієї з районних адміністрацій Київщини, переконавши його у наявності <a href="https://www.pravda.com.ua/news/2019/10/22/7229790/">"зв’язків" в Офісі президента</a>.</p>
      <footer>Українська правда</footer>
      <related>
        <a href="https://www.epravda.com.ua/news/2019/11/1/653220/"/>
        <a href="https://www.pravda.com.ua/news/2019/11/1/7230720/"/>
        <a href="https://www.pravda.com.ua/news/2019/11/1/7230692/"/>
      </related>
    </article>
  </body>
</html>