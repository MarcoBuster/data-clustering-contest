<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/nba-kahwi-leonard-poprowadzil-los-angeles-clippers-do-wygranej-nad-spurs,982180.html"/>
    <meta property="og:site_name" content="TVN24"/>
    <meta property="article:published_time" content="2019-11-01T12:45:00+00:00"/>
    <meta property="og:title" content="Leonard błyszczał i zadał pierwszą porażkę byłej drużynie"/>
    <meta property="og:description" content="Kahwi Leonard po raz kolejny udowodnił, że będzie ogromnym wzmocnieniem Los Angeles Clippers. Mistrz NBA z poprzedniego sezonu poprowadził swój zespół do zwycięstwa nad San Antonio Spurs 103:97. 28..."/>
  </head>
  <body>
    <article>
      <h1>Leonard błyszczał i zadał pierwszą porażkę byłej drużynie</h1>
      <address>
        <time datetime="2019-11-01T12:45:00+00:00">01 Nov 2019, 12:45</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/27689a6a-95f9-4782-8e8d-79088a55d8c3.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/9f6992966d4c363ea0162a056cb45fe5/548846c4-314e-44ac-bbe6-d2b809e4c865-480p.mp4"/>
          <figcaption>Leonard to gwiazda NBA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b139e104214a08ae3f2ebcce149cdf6e/ae86eca2-0fc8-4fd4-a17c-12b78bf1fd34-480p.mp4"/>
          <figcaption>Toronto Raptors mistrzami NBA, kibice oszaleli z radości</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/dbaeeceb-0c2d-44e0-9034-5c5fc82a5bff-480p.mp4"/>
          <figcaption>Mistrzowska feta w Toronto</figcaption>
        </figure>
        <figcaption>Kawhi Leonard był najlepszy w meczu ze Spurs Foto: Getty Images | Video: Getty Images</figcaption>
      </slideshow>
      <h3>Kahwi Leonard po raz kolejny udowodnił, że będzie ogromnym wzmocnieniem Los Angeles Clippers. Mistrz NBA z poprzedniego sezonu poprowadził swój zespół do zwycięstwa nad San Antonio Spurs 103:97. 28-letni skrzydłowy rzucił 38 punktów i miał 12 zbiórek. To pierwsza porażka Spurs w obecnych rozgrywkach.</h3>
      <related>
        <a href="https://eurosport.tvn24.pl/koszykowka,117/szalony-mecz-w-waszyngtonie-317-punktow-i-popis-hardena,981876.html"/>
      </related>
      <p>Leonard nie brał udziału w środowym pojedynku Clippers i w czwartek przystąpił do gry wypoczęty. 28-letni skrzydłowy w latach 2011–18 bronił barw Spurs i z klubem tym zdobył mistrzostwo oraz został najbardziej wartościowym zawodnikiem (MVP) finałów. Rok temu trafił do Toronto Raptors w ramach wymiany, w efekcie której DeMar DeRozan trafił wówczas do klubu z San Antonio. Od tego czasu zawodnicy ci mierzyli się trzykrotnie, a ich pojedynki wzbudzają spore zainteresowanie wśród kibiców. Tym razem górą był Leonard, a DeRozan rzucił 29 pkt.</p>
      <p>Montrezl Harrell, wchodząc z ławki, dołożył do dorobku ekipy z Los Angeles 24 "oczka", a Lou Williams 12. Rezerwowy gości Derrick White miał 20 pkt, a Rudy Gay dziewięć i 12 zbiórek. "Ostrogi" wygrały swoje trzy wcześniejsze spotkania w tym sezonie. Po ich czwartkowej porażce jedyną niepokonaną wciąż drużyną w bieżących rozgrywkach pozostaje Philadelphia 76ers.</p>
      <h3>Pierwsze zwycięstwo Pelicans</h3>
      <p>Pierwszego zwycięstwo w sezonie doczekali się koszykarze New Orleans Pelicans, którzy pokonali we własnej hali Denver Nuggets 122:107. Występujący w miejscowej ekipie Jahlil Okafor zdobył 26 pkt. Po raz drugi z rzędu pojawił się on w podstawowym składzie z uwagi na kłopoty z kolanem Derricka Favorsa. O punkt mniej dołożył Brandon Ingram. Najwięcej dla gości punktów - 15 - rzucił Michael Porter Jr.</p>
      <p>W trzecim czwartkowym pojedynku Miami Heat wygrało na wyjeździe z Atlanta Hawks 106:97. Zaliczający debiutancki sezon w NBA Kendrick Nunn ustanowił rekord w karierze, rzucając 28 pkt. Po raz trzeci w sezonie rzucił minimum 20 "oczek". Jimmy Butler miał 11 asyst i dziewięć zbiórek, ale miał tylko pięć punktów. Występujący w drużynie gospodarzy Jabari Parker miał 23 "oczka" i osiem zbiórek.</p>
      <p>Autor: PO / Źródło: PAP</p>
    </article>
  </body>
</html>