<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/compania-clujeana-life-is-hard-a-incheiat-primele-noua-luni-din-2019-cu-un-profit-net-de-643-511-lei-in-crestere-cu-67-4-la-afaceri-de-3-4-mil-lei-minus-8-1-18527551"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-01T12:42:42+00:00"/>
    <meta property="og:title" content="​Compania clujeană Life is Hard a încheiat primele nouă luni din 2019 cu un profit net de 643.511 lei, în creştere cu 67,4%, la afaceri de 3,4 mil. lei, minus 8,1%"/>
    <meta property="og:description" content="Compania clujeană Life is Hard (simbol bursier - LIH), specializată în dezvoltarea de software şi listată pe segmentul alternativ de tranzacţionare AeRO, a raportat pentru primele nouă luni din 2019 un profit net de 643.511 lei, în creştere cu 67,4% faţă de aceeaşi perioadă din 2018, la afaceri de 3,4 mil. lei, minus 81,1%, potrivit raportului financiar aferent T3/2019 publicat la bursă."/>
  </head>
  <body>
    <article>
      <h1>​Compania clujeană Life is Hard a încheiat primele nouă luni din 2019 cu un profit net de 643.511 lei, în creştere cu 67,4%, la afaceri de 3,4 mil. lei, minus 8,1%</h1>
      <address><time datetime="2019-11-01T12:42:42+00:00">01 Nov 2019, 12:42</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Compania clujeană Life is Hard (simbol bursier - LIH), specializată în dezvoltarea de software şi listată pe segmentul alternativ de tranzacţionare AeRO, a raportat pentru primele nouă luni din 2019 un profit net de 643.511 lei, în creştere cu 67,4% faţă de aceeaşi perioadă din 2018, la afaceri de 3,4 mil. lei, minus 81,1%, potrivit raportului financiar aferent T3/2019 publicat la bursă.</p>
      <p>“Cifra de afaceri netă a scăzut cu 306.338 lei respectiv cu 8,11%, fapt datorat în principal scăderii veniturilor din vânzarea mărfurilor (-98,54%), timp în care se constată majorarea cu 27,91% a veniturilor generate din activitatea principală”, se arată în raport.</p>
      <p>Astfel, societatea a înregistrat venituri din activitatea operaţională de 3,9 mil. lei, în scădere cu 17,5% faţă de primele nouă luni din 2018, şi cheltuieli ale activităţii operaţionale de 3,16 mil. lei, cu 26,6% mai mici, astfel că rezultatul operaţional a fost profit în sumă de 799.565 lei, plus 62,6%.</p>
      <p>B2: 640x160_adtext (2016) - thinkdigital_ro.zf.ro.HiTech.640x160_adtext</p>
      <p>Pentru cel de-al patrulea trimestru al anului, compania vizează investirea a peste 800.000 lei în dezvoltarea OKEY.ro, platformă de management al afacerii dedicate IMM-urilor din România, sumă provenită atât din finanţarea europeană, cât şi din surse proprii. “Investiţia şi dezvoltarea platformei OKEY.ro va permite companiei dezvoltarea de noi module pentru aplicaţie şi triplarea numărului de utilizatori ai platformei”, menţionează compania în raport.</p>
      <p>De la începutul anului, acţiunile LIH se tranzacţionează în scădere cu 14,2% pe fondul unui rulaj de 1,9 mil. lei, emitentul ajungând la 13,8 mil. lei capitalizare.</p>
      <p>Compania este controlată de Ioan-Cătălin Chiş, preşedintele consiliului de administraţie, cu o participaţie de 63,8% din capitalul social, în timp ce Erik Barna, director general, deţine 13,2% din numărul de acţiuni.</p>
    </article>
  </body>
</html>