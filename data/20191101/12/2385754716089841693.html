<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595226/geni-safak-ellada-kai-israil-tha-parasxoun-voitheia-stous-kourdous-tou-ypg"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T12:15:00+00:00"/>
    <meta property="og:title" content="Γενί Σαφάκ: Ελλάδα και Ισραήλ θα παράσχουν βοήθεια στους Κούρδους του YPG"/>
    <meta property="og:description" content="«Συνωμοσίες» βλέπει η φιλο-κυβερνητική εφημερίδα «Γενί Σαφάκ» πίσω από τη συνάντηση των Υπουργών Εξωτερικών Ελλάδας και Ισραήλ χθες στην Αθήνα. Σε σημερινό..."/>
  </head>
  <body>
    <article>
      <h1>Γενί Σαφάκ: Ελλάδα και Ισραήλ θα παράσχουν βοήθεια στους Κούρδους του YPG</h1>
      <address><time datetime="2019-11-01T12:15:00+00:00">01 Nov 2019, 12:15</time> by <a rel="author">SigmaLive</a></address>
      <p>«Συνωμοσίες» βλέπει η φιλο-κυβερνητική εφημερίδα «Γενί Σαφάκ» πίσω από τη συνάντηση των Υπουργών Εξωτερικών Ελλάδας και Ισραήλ χθες στην Αθήνα. Σε σημερινό πρωτοσέλιδο δημοσίευμά της υπό τον τίτλο «Τι σχεδιάζει το Ισραήλ στο Αιγαίο» η τουρκική εφημερίδα αναφέρει ότι «εκτός από το Αιγαίο και την ανατ. Μεσόγειο, οι δύο Υπουργοί, Δένδιας και Κατς, εξερεύνησαν τρόπους συνεργασίας ενάντια στην επιχείρηση της Τουρκίας στη Συρία "Πηγή της Ειρήνης", συζητώντας μάλιστα και κοινή πρόταση για παροχή βοήθειας προς τους Κούρδους μαχητές του YPG», τους οποίους η Άγκυρα θεωρεί εχθρούς της. </p>
      <p>Η τουρκική εφημερίδα, για να στηρίξει τα «σενάρια συνωμοσίας» της επικαλείται μάλιστα είδηση της ισραηλινής ιστοσελίδας «The Times of Israel», που αναφέρει ότι ένας από τους στόχους του ταξιδιού του Ίσραελ Κατς στην Αθήνα ήταν να βρει συνεργάτη προκειμένου να παράσχουν βοήθεια στους Κούρδους που πολεμούν την Τουρκία στη Συρία.</p>
      <p>Όπως αναφέρει η «Γενί Σαφάκ», «Ελλάδα και Ισραήλ, που στόχο έχουν να αποκλείσουν την Τουρκία από την ανατ. Μεσόγειο, τις τελευταίες δύο ημέρες πραγματοποίησαν υψηλού επιπέδου πολιτικές και στρατιωτικές επαφές. Ο Ισραηλινός Υπουργός Εξωτερικών, Ίσραελ Κατς, βρέθηκε για διήμερες επαφές στην ελληνική πρωτεύουσα στην Αθήνα και συναντήθηκε με τον Έλληνα ομόλογό του, Νίκο Δένδια. Όπως αναφέρεται, οι δυο τους αντήλλαξαν απόψεις σχετικά με τη ανατ. Μεσόγειο και τη Μέση Ανατολή».</p>
      <p>Η τουρκική φιλο-κυβερνητική εφημερίδα συνδέει μάλιστα την επίσκεψη του αρχηγού του γενικού επιτελείου της Ελλάδας, Χρήστου Χριστοδούλου, την Τετάρτη στο Τελ Αβίβ ως μέρος της ευρύτερης στρατιωτικής συνεργασίας που αναπτύσσει η Ελλάδα με το Ισραήλ.</p>
    </article>
  </body>
</html>