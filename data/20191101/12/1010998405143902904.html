<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/v-polsha-firma-izpolzva-invalidi-za-onlajn-trolove-pod-naem.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T12:30:00+00:00"/>
    <meta property="og:title" content="В Полша: Фирма използва инвалиди за онлайн тролове под наем"/>
    <meta property="og:description" content="Журналистическо разследване показва по какъв начин се отравя дебатът в социалните мрежи"/>
  </head>
  <body>
    <article>
      <h1>В Полша: Фирма използва инвалиди за онлайн тролове под наем</h1>
      <h2>Журналистическо разследване показва по какъв начин се отравя дебатът в социалните мрежи</h2>
      <address><time datetime="2019-11-01T12:30:00+00:00">01 Nov 2019, 12:30</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Десетки хиляди провокативни коментари, масово тиражиране на неистини от десетки тролове, контролиращи армии от фалшиви профили и, зад всичко това, маркетинг фирма, която манипулира общественото мнение в полза на всеки, който е готов да си плати – по този начин се изкривява дебатът в социалните мрежи в Полша по ключови за бъдещето на страната въпроси, става ясно от <a href="https://www.investigate-europe.eu/undercover-at-a-troll-farm/">мащабно разследване</a>, цитирано от „Гардиън”.</p>
      <p>Полската разследваща журналистка Катржина Прузкиевич успяла да се внедри в малка компания на име Cat@Net, описваща себе си като „дигитална пиар агенция със специалисти, които изграждат позитивен имидж на физически и юридически лица, както и на държавни институции”. В действителност, основен предмет на дейност на фирмата от Вроцлав е било отглеждането и насъскването на тролове в социалните мрежи.</p>
      <p>За целта служителите получавали всекидневни указания, а експерти сравняват системата на контрол със заповедите на армейски командир. Журналистката видяла с очите си това в момента, в който била допусната до вътрешната комуникация във фирмата. Използват се близо 180 профила във "Фейсбук", както и още десетки в другите платформи - "Туитър", "Инстаграм" и "Ютуб".</p>
      <p>Репортерката под прикритие била повишена преди няколко месеца и вече работела директно с копирайтърите (автори на комерсиални текстове - б.р.), които спускали "опорните точки" на троловете.</p>
      <p>Една от кампаниите, в които Прузкиевич била ангажирана, била в подкрепа на държавната телевизия Те Ве Пе – критикувана заради близостта си с управляващата ултраконсервативна партия „Право и справедливост” и заради използването на език на омразата спрямо представители на малцинствата.</p>
      <p>Според изследователския център „Ай Ес Ди Глобъл”, който следи радикализацията, фалшивите профили, създадени от Cat@Net са генерирали около 10 000 поста в подкрепа на държавната телевизия и тяхното съдържание е стигнало до 15 млн. поляци. Според вътрешни документи, до които от „Гардиън” са получили достъп, целта на кампанията е била да се заглушат критиките към едностранчивото отразяване на ключови теми от медията.</p>
      <p>Работата на агенцията обаче далеч не била свързана само с десния политически спектър. До троловете прибегнал и крайноляв депутат, който искал да влезе в европарламента. 90 профила били натоварени с разпространяването на информация за него и с коментари в негова полза в различни форуми, групи и страници. Нещо повече, друг екип тролове – с крайнодесни профили, били ангажирани, за да създават спорове с първата група и така да повишават интереса към политика.</p>
      <p>Сред по-любопитните операции по налагане на влияние в общественото пространство е опитът да се повлияе на решението на правителството да купи американски изтребители F-35. Клиентът на Cat@Net искал чрез тролове да накара властите да предпочетат „Еврофайтър”. Имало и директива: „F-35 е враг номер 1 (…) Не прекалявайте с хвалбите за „Еврофайтър”, защото (потребителите ще разберат), че сте тролове”.</p>
      <p>Според журналистическата фондация, провела разследването, голяма част от служителите на Cat@Net са хора с увреждания и това даже е позволило на фирмата да получи стотици хиляди евро от Националния фонд за рехабилитация. Катржина Прузкиевич коментира пред „Гардиън”: „Много от тях са наистина добри хора, съчувстват на страдащите, участват в благотворителни инициативи в свободното си време, но уврежданията ограничават възможностите им да работят. За тях това (да са тролове-б.р.) е просто работа”.</p>
      <p>Клиентите на Cat@Net са пестеливи в коментарите си, като единствено отбелязват, че спазват етичните правила в своите бизнес дела. В повечето случаи е възможно даже да не са знаели с кого точно работят в социалните мрежи, защото други пиар агенции са играли ролята на посредник, отбелязва британското издание.</p>
      <p>Самата маркетинг компания отрича да се занимава с пропагандна дейност: „Ние комуникираме достоверна информация, говорим от името на клиентите си и промотираме техните продукти и услуги както всяка друга агенция от този тип”.</p>
      <p>Към момента агенцията е изтрила цялото съдържание на сайта си, а властите разследват траншовете, които е получавала заради наемането на хора с увреждания.</p>
    </article>
  </body>
</html>