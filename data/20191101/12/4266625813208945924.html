<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/01/nabu_zaymaietsya_stezhennyam_v_yevropeyskomu_sudi_z_prav_lyudyny__yevgen_1681519"/>
    <meta property="og:site_name" content="ZIK.UA"/>
    <meta property="article:published_time" content="2019-11-01T12:55:00+00:00"/>
    <meta property="og:title" content="НАБУ займається стеженням в Європейському суді з прав людини, - Євген Захаров"/>
    <meta property="og:description" content="Національне антикорупційне бюро України займається стеженням в Європейському суді з прав людини у Страсбурзі."/>
  </head>
  <body>
    <article>
      <h1>НАБУ займається стеженням в Європейському суді з прав людини, - Євген Захаров</h1>
      <address>
        <time datetime="2019-11-01T12:55:00+00:00">01 Nov 2019, 12:55</time>
      </address>
      <p>
        <b>Національне антикорупційне бюро України займається стеженням в Європейському суді з прав людини у Страсбурзі.</b>
      </p>
      <p>Про це <a href="http://khpg.org/index.php?id=1572501575">заявив</a> представник Харківської правозахисної групи Євген Захаров.</p>
      <p>За його словами, детектив НАБУ Сергій Рокунь разом із колегою, ім’я якого ще треба уточнити, летіли з Києва у Франкфурт в одному літаку разом із директором НАБУ Артемом Ситником та його першим заступником Гізо Углавою.</p>
      <p>Потім пан Рокунь, стверджує Захаров, не міг втриматися, щоб не засвідчити своє перебування у Страсбурзі через вміщення в Інстаграмі свого фото на фоні шпилю знаменитого Страсбурзького собору.</p>
      <p>"Ну, просто, як любителі архітектури "Петров" та "Боширов" милувалися шпилями собору у Солсбері!", – іронізує він.</p>
      <p>За даними джерел Євгена Захарова, Артем Ситник особисто підтвердив проведення стеження у Європейському суді.</p>
      <p>Як повідомило інше джерело, у відповідному органі Ради Європи розпочато службове розслідування щодо цих незаконних дій.</p>
      <p>Представник Харківської правозахисної групи Євген Захаров наголошує, дії НАБУ є безпрецедентними, такого собі не дозволяв ніхто і ніколи.</p>
      <p>"Європейський з прав людини знаходиться під міжнародним імунітетом. Для проведення таких слідчих дій недостатньо рішення суду (і який український суддя наважиться на такий дозвіл?!). Проведення слідчих дій поза межами України, ще й відносно поважної міжнародної судової установи є недопустимим. Тобто ці дії беззаперечно є незаконними та злочинними", – обурюється Євген Захаров.</p>
      <p>Правозахисник вказує, що наслідки цієї історії можуть бути жахливими, їх навіть важко передбачити.</p>
      <p>Зокрема, це може вплинути на ставлення до України в Раді Європи, зокрема, в Європейському суді з прав людини.</p>
      <p>Також під загрозою розгляд тисяч заяв українців проти України, п’яти міждержавних справ України проти Росії з приводу окупації Криму та частини Донецької та Луганської областей.</p>
      <p>"Питання, хто і навіщо руками НАБУ знову втягує Україну в міжнародний скандал, який ганьбить Українську державу?", – заявив представник Харківської правозахисної групи Євген Захаров.</p>
      <p>Нагадаємо, Сарненський районний суд Рівненської області <a href="https://zik.ua/news/2019/09/06/sud_oshtrafuvav_sytnyka_za_nezadeklarovanyy_vidpochynok_na_rivnenshchyni_1641317">ухвалив рішення</a> оштрафувати директора Національного антикорупційного бюро (НАБУ) Артема Ситника.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/01/na_harkivshchyni_povidomyly_pro_pidozru_chynovnyku_yakogo_vykryly_na_habari_1681541"/>
        <a href="https://zik.ua/news/2019/10/31/u_lytvi_zatrymaly_eksgolovu_pravlinnya_derzhavnoi_zernovoi_korporatsii_1680967"/>
        <a href="https://zik.ua/news/2019/10/31/na_harkivshchyni_vykryly_pidpryiemtsya_na_habari_u_100_tys_dolariv_detektyvu_1680569"/>
        <a href="https://zik.ua/news/2019/10/31/na_harkivshchyni_zatrymaly_golovu_lisgospu_yakogo_ranishe_vysvaryv_zelenskyy_1680353"/>
      </related>
    </article>
  </body>
</html>