<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/ukrzaliznicya-planuje-nastupnogo-roku-perepoloviniti-administrativniy-personal-637005.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-01T12:41:40+00:00"/>
    <meta property="og:title" content="Укрзалізниця планує наступного року переполовинити адміністративний персонал"/>
    <meta property="og:description" content="З 2020 року підприємство планує оптимізувати 40-50% адміністративного персоналу"/>
  </head>
  <body>
    <article>
      <h1>Укрзалізниця планує наступного року переполовинити адміністративний персонал</h1>
      <address>
        <time datetime="2019-11-01T12:41:40+00:00">01 Nov 2019, 12:41</time>
      </address>
      <h4>З 2020 року підприємство планує оптимізувати 40-50% адміністративного персоналу</h4>
      <p>Укрзалізниця у 2020 році розпочне скорочувати адміністративний персонал. Працівників цієї категорії планується оптимізувати на 40-50 %.</p>
      <p>Про це повідомив член правління АТ «Укрзалізниця» Желько Марчек в  інтерв’ю для проєкту «<a href="http://uzstrategy.info/?fbclid=IwAR1oVOdzBGEOVFbY_UbteppZCclIB_DImNA9hIpIpCBWf6PQebkBkmQ9as8">12 облич стратегії Укрзалізниці</a>».</p>
      <p>Зазначається, що виробничі функції та кадри буде збережено, а де необхідно – навіть підсилено.</p>
      <p>Марчек спростував інформацію поширену у ЗМІ про нібито скорочення 120 тис. працівників у 2020 році.</p>
      <p>«Триває робота із профільним міністерством, урядом, Світовим банком над програмою поступової оптимізації штату за найближчі 3-5 років. Маємо дорожню карту», – зазначив член правління.</p>
      <p>Також Марчек зауважив, що Укрзалізниця позбуватиметься непрофільних активів.</p>
      <p>«Укрзалізниця платить зарплату дроворубам, лісничим та танцюристам. На балансі компанії – сотні підприємств, непов'язаних із залізничними перевезеннями. Ця радянська спадщина змушує нас сплачувати комунальні послуги й податок на землю. У той час, коли з 200 об'єктів соціальної сфери прибутковими є лише 10. Отже, активів, що не стосуються колій, рухомого складу та засобів зв'язку нам доведеться позбутися», – наголосив він.</p>
      <p>Разом з тим, за його словами, із продажем непрофільних активів та зменшенням чисельності працівників має суттєво зростати заробітна плата основного виробничого персоналу.</p>
      <p>Також будуть розроблені програми, щоб залучати кваліфіковані кадри та зробити залізницю привабливою для молоді.</p>
      <p>Як повідомлялося, <a href="https://glavcom.ua/economics/finances/ukrzaliznicya-vchitime-providnikiv-u-specshkoli-pravilno-spilkuvatisya-636523.html">Укрзалізниця вчитиме провідників у спецшколі правильно спілкуватися.</a></p>
      <related>
        <a href="https://glavcom.ua/economics/finances/ukrzaliznicya-vidkrila-ruh-potyagiv-na-vidremontovaniy-dilyanci-volnovaha-komish-zorya-636149.html"/>
        <a href="https://glavcom.ua/kyiv/news/darnickiy-vokzal-u-kijevi-vzhe-nihto-ne-zbirajetsya-dobudovuvati-635839.html"/>
        <a href="https://glavcom.ua/news/ekspres-z-kijeva-do-mariupolya-teper-kursuvatime-shchodnya-635726.html"/>
      </related>
    </article>
  </body>
</html>