<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/01/novyna/polityka/mzs-ukrayiny-vyklykalo-poyasnen-posla-chexiyi"/>
    <meta property="og:site_name" content="Слово і Діло"/>
    <meta property="article:published_time" content="2019-11-01T12:32:40+00:00"/>
    <meta property="og:title" content="МЗС України викликало для пояснень посла Чехії"/>
    <meta property="og:description" content="Посла Чеської Республіки в Україні викликали в МЗС у зв'язку з відвідуванням 30 жовтня керівником псевдокримськотатарської проросійської громадської організації Кирим бірлігі прийому з нагоди Національного свята Чеської Республіки."/>
  </head>
  <body>
    <article>
      <h1>МЗС України викликало для пояснень посла Чехії</h1>
      <address>
        <time datetime="2019-11-01T12:32:40+00:00">01 Nov 2019, 12:32</time>
      </address>
      <p>
        <b>Посла Чеської Республіки в Україні викликали в МЗС у зв'язку з <a href="https://www.slovoidilo.ua/2019/10/31/novyna/polityka/posolstvo-ukrayiny-chexiyi-vyslovylo-protest-cherez-zayavu-zemana">відвідуванням 30 жовтня керівником псевдокримськотатарської проросійської громадської організації «Кирим бірлігі» прийому</a> з нагоди Національного свята Чеської Республіки.</b>
      </p>
      <p>Про це <a href="https://www.unn.com.ua/uk/exclusive/1833371-posla-chekhiyi-viklikali-do-mzs-cherez-vidvidannya-predstavnikami-kirim-birligi-ofitsiynikh-zakhodiv">УНН</a> повідомила речниця міністерства закордонних справ України Катерина Зеленко.</p>
      <p>«<i>31 жовтня до МЗС України було запрошено Посла Чеської Республіки в Україні пана Радека Матулу. Чеському дипломату було висловлено рішучий протест у зв’язку із відвідуванням 30 жовтня керівником псевдотатарської проросійської громадської організації «Кирим бірлігі» заходів з нагоди Національного свята Чеської Республіки та подальших публікацій цієї організації на власному сайті і мережі Facebook. Посол Чехії в Україні наголосив, що згадана інформація є фейковою та не відповідає дійсності</i>», - повідомила речниця.</p>
      <p>За її словами, дипломатом також було підкреслено, що представники «Кирим бірлігі» не були запрошені на офіційну частину прийому та не мали жодного контакту з президентом Чеської Республіки.</p>
      <p>«<i>Пан Матула запевнив українську сторону, що позиція Чеської Республіки щодо анексії Криму та тимчасово окупованих Російською Федерацією територій України залишається незмінною</i>», - додала Зеленко.</p>
      <p>Нагадаємо, прокуратура АР Крим доручила регіональному управлінню СБУ <a href="https://www.slovoidilo.ua/2019/10/31/novyna/polityka/sbu-vstanovyt-xto-predstavlyav-krym-prezydenta-chexiyi">встановити особи представників</a> так званої кримськотатарської організації «Кирим бірліги», які вчинили незаконний виїзд з півострова до Чехії.</p>
      <p>Напередодні ЗМІ повідомили, що президент Чехії Мілош Земан з нагоди 101-ї річниці створення Чехословаччини запросив на урочисті заходи у Празі представників лояльної до президента РФ кримськотатарської організації «Кирим бірлігі» (Кримська єдність) і <a href="https://www.slovoidilo.ua/2019/10/30/novyna/polityka/prezydent-chexiyi-vyznav-krym-chastynoyu-rosiyi">нібито визнав Крим частиною Росії</a>. У зв'язку з цим <a href="https://www.slovoidilo.ua/2019/10/31/novyna/polityka/posolstvo-ukrayiny-chexiyi-vyslovylo-protest-cherez-zayavu-zemana">посольство України в Чехії висловило рішучий протест</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/31/novyna/polityka/sbu-vstanovyt-xto-predstavlyav-krym-prezydenta-chexiyi"/>
        <a href="https://www.slovoidilo.ua/2019/10/31/novyna/polityka/posolstvo-ukrayiny-chexiyi-vyslovylo-protest-cherez-zayavu-zemana"/>
        <a href="https://www.slovoidilo.ua/2019/10/30/novyna/polityka/prezydent-chexiyi-vyznav-krym-chastynoyu-rosiyi"/>
      </related>
    </article>
  </body>
</html>