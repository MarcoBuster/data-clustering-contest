<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/1/7102532/"/>
    <meta property="og:site_name" content="Європейська правда"/>
    <meta property="article:published_time" content="2019-11-01T12:06:34+00:00"/>
    <meta property="og:title" content="Україна звернулася до НАТО з проханням про участь у Програмі розширених можливостей"/>
    <meta property="og:description" content="Учасники програми переглядаються Альянсом кожні три роки, але Україна може просити розглянути свою кандидатуру позачергово."/>
  </head>
  <body>
    <article>
      <h1>Україна звернулася до НАТО з проханням про участь у Програмі розширених можливостей</h1>
      <address>
        <time datetime="2019-11-01T12:06:34+00:00">01 Nov 2019, 12:06</time>
      </address>
      <p>Україна офіційно звернулася до НАТО з проханням приєднатися до Програми розширених можливостей (EOP).</p>
      <p>Як повідомляє "Європейська правда", про це заявив віцепрем'єр-міністр з питань європейської та євроатлантичної інтеграції Дмитро Кулеба.</p>
      <p>"Під час візиту Північноатлантичної ради Україна звернулася з проханням перейти на новий рівень співробітництва і надати Україні статус учасника партнерства розширених можливостей. Ця програма насамперед передбачає розширення практичної операційної взаємодії", - сказав Кулеба.</p>
      <p>Він зазначив, що ця програма, зокрема, надає доступ до розширеного діалогу у сфері розвідки, а також дозволяє громадянам країн-партнерів обіймати посади в штаб-квартирі НАТО або в командній структурі Альянсу.</p>
      <p>"Одразу скажу, що ця програма не є заміною ПДЧ. Ми сподіваємося, що Альянс ухвалить позитивне рішення щодо нашої ініціативи", - сказав Кулеба.</p>
      <p>Глава МЗС України Вадим Пристайко пояснив, що перелік учасників програми переглядається Альянсом кожні три роки, але Україна може просити розглянути свою кандидатуру позачергово.</p>
      <p>"Кожні три роки програма переглядається, але Україна може подати запит раніше. П’ять країн минулого року були переглянуті на новий трирічний термін. Але у нас є рішення Військового комітету НАТО про те, що з військової точки зору Україна – готовий партнер для цього. Тобто, залишається політичне рішення", - сказав він.</p>
      <p>Міністр оборони Андрій Загороднюк розповів, що під час його візиту до штаб-квартири НАТО минулого тижня представники багатьох країн підтверджували підтримку приєднання України до EOP.</p>
      <p>"Від цілої низки країн ми почули про підтримку щодо здобуття цього статусу, багато країн вже зараз нас підтримують", - сказав він.</p>
      <p>Програма розширених можливостей дозволяє об’єднати довкола НАТО клуб найближчих партнерів, які з різних причин не є союзниками, але готові тісно взаємодіяти, часто в технічних питаннях, в ході спільних операцій та навчань. На сьогодні до програми входять Грузія, Швеція, Фінляндії, Австралія та Йорданія.</p>
      <p>Минулого року помічник генерального секретаря НАТО з питань політики та безпеки Алехандро Альваргонсалес<b> <a href="https://www.eurointegration.com.ua/interview/2018/09/17/7086974/">в інтерв’ю "Європейській правді"</a></b> заявив, що Україні <b><a href="https://www.eurointegration.com.ua/news/2018/09/17/7086997/">не потрібна участь у програмі</a></b> НАТО для особливих партнерів, оскільки вона має свою програму реформ, підготовлену Альянсом.</p>
      <p>Тодішній голова представництва України при НАТО Вадим Пристайко, який зараз очолює МЗС, заявляв, що НАТО <b><a href="https://www.eurointegration.com.ua/news/2018/07/5/7084002/">поки не готове запросити Україну</a> </b>до програми розширених можливостей.</p>
    </article>
  </body>
</html>