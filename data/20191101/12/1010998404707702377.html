<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/futbolnite-sadii-s-deklaracija-protiv-obvinenijata-v-korupcija-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-01T12:02:00+00:00"/>
    <meta property="og:title" content="Футболните съдии с декларация против обвиненията в корупция (ВИДЕО)"/>
    <meta property="og:description" content="Реферите се събраха в базата на БФС в Бояна"/>
  </head>
  <body>
    <article>
      <h1>Футболните съдии с декларация против обвиненията в корупция (ВИДЕО)</h1>
      <h2>Реферите се събраха в базата на БФС в Бояна</h2>
      <address><time datetime="2019-11-01T12:02:00+00:00">01 Nov 2019, 12:02</time> by <a rel="author" href="https://btvnovinite.bg/author/?author=2007176" target="_blank">Станимира Атанасова</a></address>
      <figure>
        <video src="https://vid.btv.bg/btvnews/2019/11/01/mira_1572604538-1.mp4"/>
      </figure>
      <p>Футболните съдии и Българския футболен съюз ще излязат с обща декларация против обвиненията в корупция, отправяни към тях в последните седмици. Това стана ясно след срещата на реферите в базата на БФС в Бояна. </p>
      <p>Днес (1 ноември) те се събраха за първи път под ръководството на временно изпълняващия длъжността шеф на съдийската комисия - Костадин Стоичков. Йордан Сталев беше отстранен от длъжност от Изпълкома на БФС след като той и няколко от неговите служители бяха разпитани заради подозрения за манипулиране на резултати от футболни мачове.</p>
      <p>"Събрахме се относно обвиненията за корупция. Футболният съюз и съдийството като цяло ще излезем с декларация против това нещо. След като няма доказателства, не можем да обвиняваме каквото и да било", заяви след срещата един от водещите рефери у нас - Ивайло Стоянов.</p>
      <p>Той разкри, че на срещата е присъствал и представител на Агенцията за борба с корупцията, който е посочил, че в последните години сигналите от УЕФА за манипулирани резултати във футболните срещи у нас са намалели значително. </p>
    </article>
  </body>
</html>