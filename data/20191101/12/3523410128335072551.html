<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637337/%D8%AA%D8%AF%D8%A7%D8%B1%DA%A9-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%B4%D9%87%D8%B1-%D9%84%D8%AC%D8%B3%D8%AA%DB%8C%DA%A9%DB%8C-%D8%A8%D9%86%D8%AF%D8%B1-%D8%B4%D9%87%DB%8C%D8%AF-%D8%B1%D8%AC%D8%A7%DB%8C%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-01T12:20:00+00:00"/>
    <meta property="og:title" content="تدارک برای ایجاد شهر لجستیکی بندر شهید رجایی"/>
    <meta property="og:description" content="معاون امور بندری و ویژه اقتصادی سازمان بنادر و دریانوردی گفت: تا کنون حتی یک مورد حمله موفق سایبری به نرم افزارهای عملیات تخلیه و ..."/>
  </head>
  <body>
    <article>
      <h1>
        <a href="https://www.bultannews.com/fa/news/637337/%D8%AA%D8%AF%D8%A7%D8%B1%DA%A9-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%B4%D9%87%D8%B1-%D9%84%D8%AC%D8%B3%D8%AA%DB%8C%DA%A9%DB%8C-%D8%A8%D9%86%D8%AF%D8%B1-%D8%B4%D9%87%DB%8C%D8%AF-%D8%B1%D8%AC%D8%A7%DB%8C%DB%8C">تدارک برای ایجاد شهر لجستیکی بندر شهید رجایی</a>
      </h1>
      <h2>معاون امور بندری و ویژه اقتصادی سازمان بنادر و دریانوردی گفت: تا کنون حتی یک مورد حمله موفق سایبری به نرم افزارهای عملیات تخلیه و ...</h2>
      <address><time datetime="2019-11-01T12:20:00+00:00">01 Nov 2019, 12:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اخیرا بانک لوید انگلیس از احتمال <b>حملات سایبری</b> به بنادر مطرح آسیایی و وارد آمدن خسارات گسترده به این بنادر خبر داده است. پیش بینی این بانک، خسارت ۱۱۰ میلیارد دلاری به این بنادر است که معادل نیمی از کل <b>خساراتی</b> است که بلایای طبیعی در سال ۲۰۱۸ به اقتصاد جهانی وارد کرد. ژاپن، چین، سنگاپور و کره جنوبی از مهمترین بنادر مورد اشاره در گزارش بانک لوید است.</p>
      <p>گفته می شود ۹ بندر مهم از ۱۰ بندر پرترافیک دنیا در آسیا قرار دارد. ضمن اینکه بانک لوید از سهامداران اصلی شرکت بیمه لوید محسوب می شود که یکی از مهمترین شرکت های بیمه گر در بخش حمل و نقل دریایی است.</p>
      <p>حتی یک مورد حمله موفق سایبری انجام نشده است</p>
      <p>در همین ارتباط محمدعلی حسن زاده معاون امور بندری و مناطق آزاد و ویژه اقتصادی سازمان بنادر و دریانوردی در گفت وگو با خبرنگار مهر درباره احتمال حملات سایبری به بنادر ایران اظهار داشت: اینکه آیا سامانه های بندری از جنبه حمله های سایبری یا هک شدن آسیب پذیر هستند یا خیر؟ باید گفت که بالاخره هر سیستم الکترونیکی اعم از سامانه های بندری یا بانکی یا امنیتی می تواند همزمان با پیشرفت تکنولوژی و توسعه انواع بدافزارها، مورد حمله قرار بگیرند. در حوزه حمل و نقل دریایی نیز امنیت سایبری مورد توجه همه کشورهاست.</p>
      <p>وی درباره اینکه آیا بنادر ایران به شبکه های الکترونیکی بنادر دنیا متصل است یا خیر؟ افزود: اینطور نیست که همه بنادر دنیا به صورت شبکه به یکدیگر متصل باشند، چنین شبکه ای وجود ندارد؛ آنچه در دنیا اهمیت دارد این است که رویه های عملیاتی بنادر تقریبا رویه های مشابه همدیگر است. ما کنوانسیون هایی داریم که عملکرد بنادر را با یک وحدت رویه، تشابه سازی می کند. بنابراین تنها در جاهایی که قرار است با بنادر دیگر کشورها تبادل اطلاعات داشته باشیم، از آن لحظه است که می تواند نگرانی هایی درباره امنیت شبکه آغاز شود.</p>
      <p>چه زمانی خطر حمله سایبری بیشتر است؟</p>
      <p>معاون امور بندری و مناطق آزاد و ویژه اقتصادی سازمان بنادر و دریانوری، زمان اتصال بنادر کشور به شبکه های جهانی حمل و نقل دریایی را هنگام ورود کشتی به بندر دانست و ادامه داد: وقتی قرار است کشتی وارد بندر شود و مانیفست اطلاعات شناور را به بندر ارائه دهد، زمینه تبادل الکترونیکی اطلاعات فراهم است که در این موقع می توان نگران حمله سایبری یا تلاش برای ورود به نرم افزارهای عملیاتی بنادر شد.</p>
      <p>این مقام مسئول در سازمان بنادر و دریانوردی یادآور شد: تا آنجا که اطلاع دارم سازمان بنادر در این زمینه فعالیت زیادی داشته است و تمامی درگاه های احتمالی ورود بدافزارها و هکرها مسدود شده است.</p>
      <p>به گفته حسن زاده، نه تنها احتمال حمله علیه نرم افزارهای عملیاتی بنادر کشور از خارج وجود دارد، بلکه همواره در شبکه های سایبری باج افزارهایی وجود دارند که اقدام به دزدی اطلاعات کرده و برای آنکه اقدام به افشای آنها نکنند، از سازمانی که مورد حمله واقع شده، اقدام به باج گیری می کنند که اینگونه موارد نیز در سازمان بنادر و دریانوردی نداشته ایم که علت آن امنیت بالای شبکه ها و سامانه های سازمان است.</p>
      <p>وی با تأکید بر اینکه تا کنون حتی یک مورد حمله سایبری ، نرم افزاری یا هک اینترنتی موفق علیه سامانه های سازمان بنادر و دریانوردی رخ نداده تصریح کرد: اگر موردی از توقف یکی دو ساعته عملیات تخلیه و بارگیری در بنادر بوده است، به خاطر باگ های نرم افزارهای تخلیه و بارگیری در بندر است نه حمله بدافزارها یا شخصی خارج از ایران؛ بنابراین تا کنون هیچ مورد توقف یا اختلال در عملیات تخلیه و بارگیری کشتی ها در بنادر ایران به دلایل حملات سایبری نداشته ایم.</p>
      <p>جایگاه نخست بندر امام خمینی در منطقه</p>
      <p>عضو هیئت عامل سازمان بنادر و دریانوردی درباره جایگاه بنادر ایران در آسیا و منطقه گفت: وقتی از بنادر حرف می زنیم، متأسفانه در رسانه ها صرفا به عملیات تخلیه و بارگیری کانتینری پرداخته می شود در حالی که بندر امام خمینی (ره) در منطقه از نظر حجم تخلیه و بارگیری کالای اساسی و فله عمدتا خوراکی منحصر به فرد و دارای رتبه یک است؛ در ۷ ماه گذشته ۱۰ میلیون تن کالای اساسی تخلیه و بارگیری شد که در هیچ کدام از بنادر منطقه چنین حجمی نداشته ایم.</p>
      <p>امکان منحصر بفرد تخلیه بارگیری مایعات فله</p>
      <p>وی درباره جایگاه کانتینری بندر شهید رجایی نسبت به سایر بنادر منطقه خلیج فارس و دریای عمان بیان داشت: در همین بندر شهید رجایی، ترمینال تخلیه و بارگیری مایع فله هم به طور اختصاصی داریم که فرآورده های نفتی نیز از این ترمینال تخلیه و بارگیری می شود. سال گذشته ۳۰ میلیون تن در بندر ترافیک ساحلی که بندر کوچکی در داخل بندر شهید رجایی است، مایعات فله تخلیه و بارگیری شد که کمتر بندری در منطقه می تواند چنین حجمی از تخلیه و بارگیری را داشته باشد.</p>
      <p>حسن زاده ادامه داد: در بندر شهید رجایی ترمینال تخصصی تخلیه و بارگیری سنگ و مواد معدنی را داریم که در سال گذشته ۲۴ میلیون تن حجم تخلیه و بارگیری را شاهد بودیم که این مورد نیز در منطقه خلیج فارس و دریای عمان تقریب بی نظیر است.</p>
      <p>تدارک برای ایجاد شهر لجستیکی بندر شهید رجایی</p>
      <p>وی در خصوص عملیات کانتینری در بندر شهید رجایی نیز اظهار داشت: از این نظر نسبت به بندر جبل علی امارات سهم کمتری در منطقه داریم چون بندر جبل علی توانسته نقش ترانشیپی قابل توجهی در منطقه داشته باشد؛ ضمن اینکه در منطقه آزاد بندر جبل علی بیش از ۷ هزار کارخانه یا شرکت های بزرگ دنیا نمایندگی دارند که بارهای مهم دنیا از این بندر برای فرآوری یا ترانشیپ جابجا می شود.</p>
      <p>به گفته معاون مدیرعامل سازمان بنادر و دریانوردی، اگر موضوع بحث شهر لجستیکی بندر شهید رجایی که در شورای عالی ترابری تصویب و ابلاغ شده را بتوانیم هر چه سریع تر اجرایی کنیم می توانیم نقش و جایگاه بندر شهید رجایی را نه تنها در منطقه که در دنیا ارتقا دهیم.</p>
    </article>
  </body>
</html>