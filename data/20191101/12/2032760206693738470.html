<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88441"/>
    <meta property="og:site_name" content="Denník politika"/>
    <meta property="article:published_time" content="2019-11-01T12:35:06+00:00"/>
    <meta property="og:title" content="Skôr ako moslima by Slováci vo svojej rodine prijali Žida, vyplýva z prieskumu"/>
    <meta property="og:description" content="1.11.2019 (Webnoviny.sk) – Slováci si nevedia predstaviť moslima ako člena svojej rodiny, osobu židovského etnika by boli ochotní medzi seba prijať skôr. Vyplýva to z prieskumu Pew Research Center, ktorý je zverejnený na stránke výskumného centra a ktorý ukázal výrazné rozdiely medzi západnou a východnou Európou."/>
  </head>
  <body>
    <article>
      <h1>Skôr ako moslima by Slováci vo svojej rodine prijali Žida, vyplýva z prieskumu</h1>
      <address><time datetime="2019-11-01T12:35:06+00:00">01 Nov 2019, 12:35</time> by <a rel="author">Webnoviny</a></address>
      <p>1.11.2019 (Webnoviny.sk) – Slováci si nevedia predstaviť moslima ako člena svojej rodiny, osobu židovského etnika by boli ochotní medzi seba prijať skôr. Vyplýva to z prieskumu Pew Research Center, ktorý je zverejnený na stránke výskumného centra a ktorý ukázal výrazné rozdiely medzi západnou a východnou Európou.</p>
      <h3>Rozdiel medzi východom a západom</h3>
      <p>Na otázku, <i>„či by boli schopní akceptovať moslima ako člena svojej rodiny“</i>, odpovedalo áno 47% slovenských respondentov. V prípade židovského etnika kladne odpovedalo 73%.</p>
      <p>V krajinách bývalého východného bloku je všeobecne nižšia vôľa oproti západnej Európe akceptovať moslima v rodine. Konkrétne na Slovensku je však najvyššia v rámci krajín V4.</p>
      <p>V Česku na rovnakú otázku odpovedalo áno najmenej respondentov, 12%. V susednom Poľsku by bolo ochotných prijať moslima do rodiny 33% respondentov a v Maďarsku 21%.</p>
      <h3>Holandsko a škandinávske krajiny</h3>
      <p>Najvyššia miera akceptácie je v Holandsku (88%) a v škandinávskych krajinách v Nórsku (82%), Švédsku (80%) a Dánsku (81%).</p>
      <p>Rozdielne výsledky sú v prípade židovského etnika. Väčšina respondentov z krajín V4 by Žida ako člena svojej rodiny akceptovala, no Slováci sú tejto možnosti otvorení najviac. Miera akceptácie je na Slovensku 73%, v Česku 51%, v Maďarsku a Poľsku 57%.</p>
      <p>Pre porovnanie, v Nemecku by Žida do rodiny prijalo 69% a v Spojenom kráľovstve 69%. Aj v tejto časti prieskumu vedú Holandsko (96%), Nórsko (95%), Dánsko (92%) a Švédsko (92%).</p>
      <p>Viac k témam: <a href="https://www.webnoviny.sk/tag/prieskum/"><u>prieskum</u></a><br/>Zdroj: Webnoviny.sk – <a href="https://www.webnoviny.sk/skor-ako-moslima-by-slovaci-vo-svojej-rodine-prijali-zida-vyplyva-z-prieskumu/"><u>Skôr ako moslima by Slováci vo svojej rodine prijali Žida, vyplýva z prieskumu</u></a> © SITA Všetky práva vyhradené.</p>
    </article>
  </body>
</html>