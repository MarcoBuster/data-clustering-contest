<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230742/"/>
    <meta property="og:site_name" content="Українська правда"/>
    <meta property="article:published_time" content="2019-11-01T12:58:00+00:00"/>
    <meta property="og:title" content="Рада після години чвар розглянула важливий законопроєкт"/>
    <meta property="og:description" content="Верховна Рада після майже години суперечок підтримала у першому читанні і за основу законопроєкт щодо протидії відмиванню коштів. "/>
  </head>
  <body>
    <article>
      <h1>Рада після години чвар розглянула важливий законопроєкт</h1>
      <address>
        <time datetime="2019-11-01T12:58:00+00:00">01 Nov 2019, 12:58</time>
      </address>
      <p>Верховна Рада після майже години суперечок підтримала у першому читанні і за основу законопроєкт щодо протидії відмиванню коштів. </p>
      <p><b>Джерело:</b> засідання Верховної Ради 1 листопада</p>
      <p><b>Деталі:</b> Під час ранкового пленарного засідання у п’ятницю народні обранці майже годину сперечалися з приводу процедурних рішень.</p>
      <p>Зокрема, спочатку опозиційна сила "Європейська солідарність" вимагала о 13.00 перейти до "різного" і почати виступи нардепів.</p>
      <p>Спікер Дмитро Разумков пропонував продовжити роботу Верховної Ради до 16.00 і до 15.00 займатися питаннями порядку денного, а з 15.00 до 16.00 перейти до різного. Таке рішення народні депутати не підтримали.</p>
      <p>Також парламент провалив пропозицію глави ВР розглянути питання порядку денного до закінчення засідання 14.00. Опозиційні сили наполягали перейти до різного.</p>
      <p>Водночас, міністр фінансів Оксана Маркарова попросила нардепів прийняти у першому читання проект закону "про запобігання та <a href="https://www.epravda.com.ua/news/2019/11/1/653234/">протидію легалізації (відмиванню) доходів</a>, одержаних злочинним шляхом, фінансуванню тероризму та фінансуванню розповсюдження зброї масового знищення".</p>
      <p>За словами Маркарової, законопроект № <a href="http://static.rada.gov.ua/host/pls/zweb_n/webproc4_2?id=&amp;pf3516=2179&amp;skl=10">2179</a> важливий для європейських партнерів України, для отримання макрофінансової допомоги та євроінтеграції. Проєкт закону подав у Верховну Раду прем'єр-міністр Олексій Гончарук.</p>
      <p>Після короткої дискусії нардепи все ж таки вирішили повернутися до законопроєкту.</p>
      <p>Законопроєкт підтримали у першому читанні і за основу 278 голосами з урахуванням пропозицій комітету.</p>
      <p>Комітет Верховної Ради із питань фінансів, податкової та митної політики рекомендував парламенту прийняти законороєкт за основу, проте глава комітету Данило Гетманцев запевнив, що до другого читання законопроєкту переглянуть розміри штрафів і вилучать всі пункти, які стосуються повноважень СБУ щодо здійснення перевірок бізнесу. </p>
      <figure>
        <img src="https://img.pravda.com/images/doc/9/8/98dd306-876f9e04-2693-43f0-900c-90b4e1ac0473.jpg"/>
        <figcaption>
          <cite>фото: "Слуга народу"</cite>
        </figcaption>
      </figure>
      <p>Метою законопроєкту вказують удосконалення законодавства у сфері фінансового моніторингу. Зокрема, протидія відмиванню коштів.</p>
      <p>Документ передбачає підняття планки здійснення фінмоніторингу зі 150 тис. грн до 400 тис. грн і підвищення відповідальності за порушення.</p>
      <p>Також законопроєкт пропонує ввести відповідальність за проходження навчання тероризму (ст. 258-6), виїзд з України та в'їзд в Україну з терористичною метою (ст. 258-7).</p>
      <footer>Альона Мазуренко, УП</footer>
      <related>
        <a href="https://life.pravda.com.ua/society/2019/10/29/238715/"/>
        <a href="https://www.pravda.com.ua/columns/2019/10/28/7230303/"/>
        <a href="https://www.pravda.com.ua/news/2019/10/25/7230099/"/>
      </related>
    </article>
  </body>
</html>