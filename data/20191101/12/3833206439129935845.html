<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Dopulnitelni-avtobusi-na-Zadushnica-910374"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-01T12:31:00+00:00"/>
    <meta property="og:title" content="Допълнителни автобуси на Задушница"/>
    <meta property="og:description" content="Промяната в маршрута на автобусна линия №25 за Архангелова Задушница – с отиване до Рогошките гробищ..."/>
  </head>
  <body>
    <article>
      <h1>Допълнителни автобуси на Задушница</h1>
      <address>
        <time datetime="2019-11-01T12:31:00+00:00">01 Nov 2019, 12:31</time>
      </address>
      <p>Промяната в маршрута на автобусна линия №25 за Архангелова Задушница – с отиване до Рогошките гробища, се прави по желание на граждани от "Тракия“ и "Източен“, съобщи заместник-кметът по транспорт на Община Пловдив инж. <a href="https://www.plovdiv24.bg/novini/persons/5138.html">Златин Велев</a>.</p>
      <p>Маршрутът на №25 пресича почти цяла "Тракия“, минава по част от бул. "Цариградско шосе“ и бул. "Княгиня Мария Луиза“ на територията на "Източен“ и много от живеещите в двата района могат да се възползват от утрешната промяна, която е в сила от 07:00 до 18:00 часа, още повече че автобусите ще се движат с делнично разписание.</p>
      <p>В посока от "Тракия“ обичайният маршрут се променя, като от бул. "Източен“ рейсовете ще правят завой надясно по бул. "Шести септември“ и през моста на Адата отново с десен завой по "Рогошко шосе“ ще продължат до траурния парк. След това ще се върнат обратно, за да продължат по утвърдената транспортна схема. В посока към район "Тракия“ вместо да завият надясно по бул. "Източен“, автобусите ще продължат направо по бул. "Шести септември“, през моста на Адата и по "Рогошко шосе“ до гробищата, а след това с обратен завой ще се върнат, за да продължат по установения маршрут.</p>
      <p>Във връзка със Задушница на 2 ноември (събота) общината осигурява допълнителни автобуси и по други линии от обществения вътрешноградски транспорт, информираха от ОП "Организация и контрол на транспорта“. Освен №25 с делнично разписание ще работят също рейсове №7, 11, 27 (с празничен маршрут до траурен парк "Север“), 36 и 66.</p>
    </article>
  </body>
</html>