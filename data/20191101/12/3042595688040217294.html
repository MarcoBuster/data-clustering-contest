<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/rett-for-jeg-begynte-a-grate/71772897"/>
    <meta property="og:site_name" content="Dagbladet.no"/>
    <meta property="article:published_time" content="2019-11-01T12:36:13+00:00"/>
    <meta property="og:title" content="- Rett før jeg begynte å gråte"/>
    <meta property="og:description" content="Petter Stordalen avslører SMS-en han sendte til Ving-sjefen før oppkjøpet."/>
  </head>
  <body>
    <article>
      <h1>- Rett før jeg begynte å gråte</h1>
      <h2>Petter Stordalen avslører SMS-en han sendte til Ving-sjefen før oppkjøpet.</h2>
      <address><time datetime="2019-11-01T12:36:13+00:00">01 Nov 2019, 12:36</time> by <a rel="author">Trym Mogen</a></address>
      <p>Dag tre, og Petter Stordalen er tilbake i gul pique. Etter at kjendismilliardærens oppkjøp av Vinggruppen ble kjent onsdag, har det vært hektisk turnévirksomhet for hotellkongen.</p>
      <p>
        <b>Stockholm onsdag, Helsinki og København torsdag og Oslo i dag, fredag. Alt med privatfly.</b>
      </p>
      <figure>
        <img src="https://dbstatic.no/71773382.jpg?imageId=71773382&amp;width=1024&amp;height=615"/>
        <figcaption><b>HILSTE:</b> Petter Stordalen hilste på de ansatte i Vings flyselskap. De bytter for øvrig navn, tilbake til det gamle Sunclass Airlines. Foto: Nina Hansen / Dagbladet Vis mer</figcaption>
      </figure>
      <h3>Energisk</h3>
      <p>Først møtte han, på sedvanlig energisk vis, de 79 ansatte i den norske greina av Ving. Stordalen holdt en flammende tale og tok selfier med de ansatte før han møtte pressen.</p>
      <p>
        <b>- Den reisen jeg har hatt de siste 48 timene får du én gang i livet hvis du er enormt, enormt heldig, sa Stordalen på en pressekonferanse fredag.</b>
      </p>
      <p>Han hadde også med seg sin trofaste makker Torgeir Silseth som blir styreleder i nye Ving.</p>
      <p>Stordalens paraplyselskap Strawberry <a href="https://www.dagbladet.no/nyheter/dette-er-vings-gigautslipp/71764634">kjøpte 40 prosent av chartergiganten Ving</a>. Oppkjøpsfondene Altor og britiske TDR Capital er de andre eierne.</p>
      <h3>- Rett før jeg begynte å gråte</h3>
      <p>Ifølge Stordalen stiller de tre med omkring seks milliarder svenske kroner i kjøpet.</p>
      <p>- Jeg vet ikke hva sluttregningen blir. I går betalte vi ut noen hundre millioner til de som ikke har fått oppgjør. Den beslutningen tok vi i bilen i går. Hvis ikke får de et problem. Me de har jobbet med Ving i 20-30 år. Hvis du jobber og reiser med Ving, så skal du få betalt.</p>
      <p>
        <b>- De eneste som er lei seg av det er de internasjonale bondingsselskapene. Hvor dårlig samvittighet har vi av det? På en skala fra null til ti - cirka null, sier Stordalen.</b>
      </p>
      <p>Han skrøt uhemmet av de ansatte i Ving og organisasjonskulturen.</p>
      <p>- Det var rett før jeg begynte å gråte da jeg møtte de. Ving er historie. De frakter 1,6 millioner mennesker fra Norden. De har eksistert i 60 år, sier han.</p>
      <h3>«Norsk SMS»</h3>
      <p>Magnus Wikener, administrerende direktør i Vinggruppen, fortalte om den spesielle prosessen ved oppkjøpet etter at den britiske eieren Thomas Cook gikk konkurs.</p>
      <p>- Det var helt uventet da Thomas Cook gikk konkurs. Vi tenkte: «vi kommer ikke til klare det». Det er for komplisert, men så skjedde noe magisk. Folk knyttet nevene og kom sammen, sier Wikener.</p>
      <p>
        <b>Ifølge han fikk han tilbake troa etter en tekstmelding fra Stordalen.</b>
      </p>
      <p>- Jeg fikk en veldig norsk SMS. Den var enkel, og det sto «Hei, jeg er interessert i å kjøpe Vinggruppen», sier svenske Wikener.</p>
      <figure>
        <img src="https://dbstatic.no/71773248.jpg?imageId=71773248&amp;width=1024&amp;height=615"/>
        <figcaption><b>ENGASJERT:</b> Petter Stordalen var sedvanlig energisk da han fortalte norsk presse om planene videre for Ving. Foto: Nina Hansen / Dagbladet Vis mer</figcaption>
      </figure>
      <h3>«All in»</h3>
      <p>Stordalen selv forklarer hva som fikk ham til å ta opp telefonen og sende SMS-en.</p>
      <p>- Torgeir (Silseth, red.anm.) har vært negativ til nesten alle businessavgjørelser jeg har hatt de neste 20 åra. For første gang tenkte jeg: «har han drukket?». Lyrisk er ikke et ord jeg vil bruke om Torgeir Silseth, men han ble entusiastisk. Han sa vi skulle gå «all in» i dette. Vi hadde et lag med 35 advokater, men vi måtte gi et signal til ledelsen om at vi skal kjøpe det, uten forbehold, sier Stordalen.</p>
      <p>
        <b>- Vi meldte til DNB: «Dette vil vi ha». Hadde banker opptrådt som DNB i denne saken, hadde langt flere arbeidsplasser blitt reddet, sier Stordalen.</b>
      </p>
      <h3>Fjompenisse</h3>
      <p>Stordalen er i offentligheten kjent som miljøforkjemper. Samtidig har han nå kjøpt et charterselskap som alene <a href="https://www.dagbladet.no/nyheter/dette-er-vings-gigautslipp/71764634">står for enorme utslipp.</a></p>
      <p>Slik Dagbladet skrev tidligere i uka utgjorde Vings <a href="https://www.ving.no/om-ving/baerekraftig-ferie/klimakompensering">samlede utslipp fra 2017/2018 890 000 tonn CO2</a>.</p>
      <p>Den svenske kommentatoren Nathalia Kazmierska mener det er «hyklersk» å kalle seg klimaforkjemper samtidig som Stordalen kjøper store deler av et flyselskap.</p>
      <p>
        <b>- Det er én av mange ting jeg har blitt kalt. Jeg lever godt med det. Jeg elsker det i nordiske land, du kan skrive artikler om at Petter er en fjompenisse og ser ut som en blanding av Jack Sparrow og Kaptein Sabeltann. Det er helt greit, sier han.</b>
      </p>
      <p>Stordalen sa selv at han vil <a href="https://www.dagbladet.no/nyheter/svarer-pa-klimakjeften/71769771">gjøre både Ving og charternæringen mer bærekraftig</a>.</p>
      <p>Han svarte i dag utfyllende på kritikken.</p>
    </article>
  </body>
</html>