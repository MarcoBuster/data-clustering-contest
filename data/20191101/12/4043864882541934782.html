<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230740/"/>
    <meta property="og:site_name" content="Українська правда"/>
    <meta property="article:published_time" content="2019-11-01T12:44:48+00:00"/>
    <meta property="og:title" content="Глава МЗС: Наступний обмін з Росією буде ще більш чутливим, не 1 до 1"/>
    <meta property="og:description" content="Міністр закордонних справ Вадим Пристайко заявив, що списки утримуваних осіб для обміну з Росією закриті, щоб не ставити сам процес під загрозу."/>
  </head>
  <body>
    <article>
      <h1>Глава МЗС: Наступний обмін з Росією буде ще більш чутливим, не 1 до 1</h1>
      <address>
        <time datetime="2019-11-01T12:44:48+00:00">01 Nov 2019, 12:44</time>
      </address>
      <p>Міністр закордонних справ Вадим Пристайко заявив, що списки утримуваних осіб для обміну з Росією закриті, щоб не ставити сам процес під загрозу.</p>
      <p><b>Джерело:</b> коментар журналістам, який подає агентство "<a href="https://interfax.com.ua/">Інтерфакс-Україна</a>"</p>
      <p><b>Пряма мова:</b> "Списки опрацьовуються, але вони закриті, щоб не ставити під загрозу обмін. Кількість, я думаю, в цей раз не буде точною - один до одного, а обмін буде ще більш чутливим".</p>
      <p><b>Що передувало:</b> Напередодні Пристайко повідомив, що обмін полоненими не пов'язаний з нормандським самітом і зараз іде <a href="https://www.pravda.com.ua/news/2019/10/31/7230652/">процес відбору гідних кандидатів </a>для "одночасного звільнення".</p>
      <p><b>Нагадаємо:</b> 29 жовтня спецпредставник ОБСЄ в Тристоронній контактній групі Мартін Сайдік заявив, що "<a href="https://www.pravda.com.ua/news/2019/10/29/7230421/">готується великий обмін</a>".</p>
      <p><b>Чому це важливо:</b> У процесі <a href="https://www.pravda.com.ua/articles/2019/09/7/7225631/">великого обміну з Росією </a>7 вересня держава-агресор передала Києву 35 політв’язнів (в тому числі 24 моряка, підступно взятих у полон росіянами біля Керченської протоки). РФ отримала натомість 35 людей, утримуваних в Україні, підозрюваних у тероризмі та держзраді. Президента Володимира Зеленського критикували за те, що Росії віддали фігуранта справи про збитий над Донбасом "Боїнг" рейсу MH17 Володимира Цемаха.</p>
      <p>На форумі "Ялтинської європейської стратегії" звільнений політв’язень Олег Сенцов показав банку з жовтою і синьою смугами, яку провозив із собою 5 років у неволі, і заявив, що хотів би наповнити її бирками інших звільнених українців. "Пане президент, зробіть, щоб ця банка якомога швидше була повна", – <a href="https://www.pravda.com.ua/news/2019/09/13/7226156/">звернувся Сенцов до Зеленського</a></p>
      <related>
        <a href="https://www.pravda.com.ua/news/2019/10/24/7229939/"/>
        <a href="https://www.pravda.com.ua/news/2019/10/23/7229837/"/>
        <a href="https://www.pravda.com.ua/news/2019/10/22/7229765/"/>
      </related>
    </article>
  </body>
</html>