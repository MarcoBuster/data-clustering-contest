<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/595229/tzaka-afisa-ton-eafto-mou-na-parasyrtheias-proxorisoume-oloi-mazi-mprosta"/>
    <meta property="og:site_name" content="SIGMALIVE"/>
    <meta property="article:published_time" content="2019-11-01T12:38:00+00:00"/>
    <meta property="og:title" content="Τζάκα: «Άφησα τον εαυτό μου να παρασυρθεί,ας προχωρήσουμε όλοι μαζί μπροστά»"/>
    <meta property="og:description" content="Μήνυμα ενότητας του αρχηγού της Άρσεναλ, ο οποίος με γραπτή του δήλωση φάνηκε μετανιωμένος για το ξέσπασμά του στο ματς με την Κρίσταλ Πάλας, αν και εξήγησε..."/>
  </head>
  <body>
    <article>
      <h1>Τζάκα: «Άφησα τον εαυτό μου να παρασυρθεί,ας προχωρήσουμε όλοι μαζί μπροστά»</h1>
      <address><time datetime="2019-11-01T12:38:00+00:00">01 Nov 2019, 12:38</time> by <a rel="author">Sigmalive.Sports</a></address>
      <p>Μήνυμα ενότητας του αρχηγού της Άρσεναλ, ο οποίος με γραπτή του δήλωση φάνηκε μετανιωμένος για το ξέσπασμά του στο ματς με την Κρίσταλ Πάλας, αν και εξήγησε ότι δεχόταν... αχαρακτήριστα σχόλια.<br/> <br/>Φανερά λυπημένος για την αναστάτωση που έχει προκαλέσει στην Άρσεναλ την τελευταία εβδομάδα, φάνηκε ο Γκρανίτ Τζάκα σε γραπτή του δήλωση στον επίσημο λογαριασμό της ομάδας του, μέσω της οποίας έστειλε μήνυμα συσπείρωσης εν όψει της συνέχειας.<br/> <br/>«Αφού πήρα λίγο χρόνο, προκειμένου να αναλογιστώ το τι συνέβη το απόγευμα της Κυριακής θα ήθελα να σας δώσω μία εξήγηση, από μία απλά γρήγορη απάντηση. Οι σκηνές που έλαβαν χώρα την ώρα της αλλαγής μου με στεναχώρησαν πολύ. Αγαπάω αυτό το κλαμπ και πάντα δίνω το 100% μου τόσο εντός, όσο και εκτός αγωνιστικού χώρου», ανέφερε αρχικά ο αρχηγός των «κανονιέρηδων».<br/> <br/>Αρκετοί απόρησαν με το ξαφνικό ξέσπασμα του Τζάκα στην αναμέτρηση με την Κρίσταλ Πάλας. Ωστόσο, φαίνεται πως τελικά -βάσει και των όσων εξήγησε ο Ελβετός χαφ- δεν ήταν και τόσο ανεξήγητο.<br/> <br/>«Με έπληξε ιδιαίτερα το να μην γίνομαι κατανοητός από τους οπαδούς και να δέχομαι συνεχώς τις τελευταίες εβδομάδες σχόλια την ώρα του αγώνα αλλά και στα social media. Ο κόσμος έλεγε πράγματα του τύπου "θα σου σπάσουμε τα πόδια", "θα σου σκοτώσουμε τη γυναίκα" και "ευχόμαστε καρκίνο στην κόρη σου". Αυτό ήταν που με οδήγησε σε αυτήν την κατάσταση την Κυριακή», υποστήριξε ο Τζάκα.<br/> <br/>Ωστόσο ο 27χρονος μέσος της Άρσεναλ άφησε για το τέλος το πλέον σημαντικό και ουσιώδες στην εν λόγω γραπτή του δήλωση. Συγκεκριμένα, φαίνεται πως, όχι μόνο δεν επιθυμεί την αποχώρησή του από το κλαμπ -όπως λεγόταν-, αλλά θέλει κόσμος και ομάδα να πορευτούν από εδώ και στο εξής ως μία… γροθιά.<br/> <br/>Άφησα τον εαυτό μου να παρασυρθεί και να αντιδράσει με έναν τρόπο που έδειξε ασέβεια στους οπαδούς που υποστηρίζουν το κλαμπ, την ομάδα και δίνουν σε εμένα προσωπικά θετική ενέργεια. Δεν ήταν πρόθεσή μου και λυπάμαι εάν αυτό εξέλαβαν οι φίλαθλοι. Η επιθυμία μου είναι οι σχέσεις μας να επανέλθουν σε επίπεδα αμοιβαίου σεβασμού και να θυμηθούμε το γιατί έχουμε στην πρώτη θέση της καρδίας μας αυτό το παιχνίδι. Ας προχωρήσουμε όλοι μαζί μπροστά με θετική διάθεση», ολοκλήρωσε ο καπιτάνο των Λονδρέζων.<br/> <br/>πηγή:sport-fm.gr</p>
    </article>
  </body>
</html>