<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/skalecka-planuye-zvilniti-vsih-svoyih-radnikiv-328112_.html"/>
    <meta property="og:site_name" content="DT.ua"/>
    <meta property="article:published_time" content="2019-11-01T12:09:00+00:00"/>
    <meta property="og:title" content="Скалецька планує звільнити всіх своїх радників"/>
    <meta property="og:description" content="Наказ повинен з'явитися вже сьогодні.  "/>
  </head>
  <body>
    <article>
      <h1>Скалецька планує звільнити всіх своїх радників</h1>
      <h2>Наказ повинен з'явитися вже сьогодні.  </h2>
      <address>
        <time datetime="2019-11-01T12:09:00+00:00">01 Nov 2019, 12:09</time>
      </address>
      <p><a href="https://dt.ua/UKRAINE/u-moz-yide-mediator-skalecka-zaluchila-specialista-dlya-virishennya-osobistogo-konfliktu-325421_.html"><b>Міністр охорони здоров'я України Зоряна Скалецька</b></a> планує сьогодні підписати наказ про звільнення всіх своїх радників, заявила вона в інтерв'ю виданню <a href="https://www.bbc.com/ukrainian/features-50260587">ВВС News Україна</a>.</p>
      <p>"Сьогодні ми підпишемо наказ і скасуємо всіх радників, їх більше не буде. В такій формі, як вони були, радників більше не буде", - зазначила Скалецька.</p>
      <p>За її словами, замість цього будуть працювати експерти офісу реформ – "групи по три-п'ять чоловік, які будуть готувати аналітику і матеріали".</p>
      <p>Також міністр додала, що буде використовувати знання різних фахівців надалі, але це буде відбуватися в іншій формі, статусу радників ні в кого вже не буде.</p>
      <p>"Для мене розуміння радників є таким, що якщо я щось запитала, мені дають інформацію. Я не підозрювала, що в суспільстві будуть сприймати, що кожен радник - це ще один міністр. Так не повинно бути, але так завжди було. Кожен, хто приходив від міністра і говорив, що він його радник, сприймався як ще одні уста, ще одні очі", - заявила Скалецька.</p>
      <p>Зазначимо, що серед радників міністерки є професорка університету Богомольця Ольга Голубовська, яка за часів Раїси Богатирьової обіймала посаду головного експерта-інфекціоніста МОЗ. Нещодавно чиновники МОЗ звинувачували пані Голубовську у тиску і лобіюванні закупівлі певних ліків, через що виник великий скандал.</p>
      <p>Також радником Зоряни Скалецької є співвласник фармкомпанії "ІнтерХім" Олександр Чумак, який у МОЗ мав розробляти фармацевтичну політику.</p>
      <p>А нещодавно <a href="https://dt.ua/UKRAINE/radnik-glavi-moz-dmitro-rayimov-zalishiv-posadu-pislya-pivtora-misyaciv-roboti-326603_.html"><b>з посади радника голови МОЗ пішов Дмитро Раімов</b></a>, який відповідав за комунікацію у міністерстві.</p>
      <footer>За матеріалами: <a href="https://dt.ua/go/d3d3LmJiYy5jb20vdWtyYWluaWFu">ВВС Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>