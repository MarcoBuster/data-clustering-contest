<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424920/antagwnistikos-mexri-to-0-2-o-ialysos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-01T12:15:01+00:00"/>
    <meta property="og:title" content="Ανταγωνιστικός μέχρι το 0 – 2 ο Ιάλυσος"/>
    <meta property="og:description" content="Άντεξε μέχρι το 0 – 2 ο Ιάλυσος. Από εκεί και πέρα, δεν μπόρεσε να φανεί ανταγωνιστικός και έτσι ηττήθηκε από τον Παναιτωλικό με 4 – 0 σε παιχνίδι που έγινε χθες στο «Οικονομίδειο» στο πλαίσιο της 5ης φάσης του κυπέλλου Ελλάδας. Μετά από αυτό το αποτέλεσμα, η ομάδα του Αγρινίου αγκάλιασε την πρόκριση στην επόμενη φάση και η ρεβάνς θα είναι κατά τα φαινόμενα διαδικαστικού χαρακτήρα."/>
  </head>
  <body>
    <article>
      <h1>Ανταγωνιστικός μέχρι το 0 – 2 ο Ιάλυσος</h1>
      <h2>Από εκεί και πέρα, ο Παναιτωλικός είχε τον τρόπο να «καθαρίσει» το παιχνίδι στο «Οικονομίδειο» και παράλληλα την πρόκριση στην επόμενη φάση του κυπέλλου</h2>
      <address>
        <time datetime="2019-11-01T12:15:01+00:00">01 Nov 2019, 12:15</time>
      </address>
      <p>
        <b>Άντεξε μέχρι το 0 – 2 ο Ιάλυσος. Από εκεί και πέρα, δεν μπόρεσε να φανεί ανταγωνιστικός και έτσι ηττήθηκε από τον Παναιτωλικό με 4 – 0 σε παιχνίδι που έγινε χθες στο «Οικονομίδειο» στο πλαίσιο της 5ης φάσης του κυπέλλου Ελλάδας. Μετά από αυτό το αποτέλεσμα, η ομάδα του Αγρινίου αγκάλιασε την πρόκριση στην επόμενη φάση και η ρεβάνς θα είναι κατά τα φαινόμενα διαδικαστικού χαρακτήρα.</b>
      </p>
      <p>Παρά τα πολλά αγωνιστικά προβλήματα, η ομάδα του Νίκου Καραμπετάκη μπόρεσε να είναι μέσα στο παιχνίδι και να στέκεται καλά μέχρι και το 53’. Στο διάστημα αυτό φάνηκε βέβαια και πάλι η αδυναμία της στην δημιουργία φάσεων, ωστόσο έδειχνε να …πατάει καλά στον αγωνιστικό χώρο και να παλεύει. Από το 0 – 2 και μετά, «μίλησε» η ανωτερότητα του Παναιτωλικού -που αν και είχε αρκετές αλλαγές στην σύνθεση του δεν παύει να είναι μια ομάδα Super League- ο οποίος χωρίς να εντυπωσιάσει «καθάρισε» τον αγώνα.</p>
      <p><b>Τα γκολ</b><br/>Στο 20’ ο Ντάλσιο πάσαρε στον Σιέστεντ μέσα στην περιοχή και αυτός με σουτ έστειλε την μπάλα στα δίχτυα του Χειμωνέττου κάνοντας το 0 – 1.</p>
      <p>Μετά από σέντρα του Παρρά, ο Ντάλσιο έκανε την προβολή με τον Άγγελο Χειμωνέττο να αποκρούει αλλά τον αρμόδιο «βοηθό» να θεωρεί πως η μπάλα έχει περάσει τη γραμμή του τέρματος και να φεύγει έτσι προς τη σέντρα ( 0 – 2).</p>
      <p>Στο 85’ ο Ρομάν με κοντινό πλασέ έστειλε την μπάλα στα δίχτυα και ανέβασε τον δείκτη του σκορ στο 0 – 3.</p>
      <p>Στο 88’ ο Ταχάρ έκανε το μακρινό σουτ, η μπάλα αναπήδησε μπροστά στον Χειμωνέττο για να καταλήξει στα δίχτυα του και να γίνει έτσι το 0 – 4.</p>
      <p><b>Άλλες φάσεις</b><br/>Στο 12’ ο Μαρτσάκης έκανε ένα σουτ έξω από τη μεγάλη περιοχή, στέλνοντας την μπάλα να περάσει δίπλα από το δοκάρι και να καταλήξει άουτ.</p>
      <p>Στο 23’ ο Αριγίμπι πήρε την μπάλα σε καλό σημείο μέσα στην περιοχή αλλά το σουτ που επιχείρησε ήταν άστοχο (άουτ)</p>
      <p>Στο 36’ ο Νατσιόπουλος εκτέλεσε φάουλ με την μπάλα να «βρίσκει» σε αμυνόμενο και να φεύγει κόρνερ και τους γηπεδούχους να «φωνάζουν» για χέρι ζητώντας πέναλτι.</p>
      <p>Στο 37’ ο Νατσιόπουλος και πάλι εκτέλεσε το κόρνερ απευθείας αλλά η μπάλα χτύπησε στο πάνω μέρος του οριζόντιου δοκαριού και κατέληξε άουτ.</p>
      <p>Το παιχνίδι διαιτήτευσε ο Τάσης (Ήπειρος). «Βοηθοί» του ήταν οι Πάτρας και Αϊνάλης από τον Σύνδεσμο της Μακεδονίας.</p>
      <p><b>Οι συνθέσεις των ομάδων είναι οι ακόλουθες:<br/>ΙΑΛΥΣΟΣ: </b>Άγγελος Χειμωνέττος, Τριποτσέρης (53’ λ.τ. Σερτζίνιο), Τερζίου, Χατζηδίμπας, Κώστας Χειμωνέττος, Γιώργου, Ρεκλείτης (46’ Τζελάι), Νατσιόπουλος, Μαρτσάκης (67’ Μαραγκουδάκης), Κουγιός, Πεταυράκης</p>
      <p><b>ΠΑΝΑΙΤΩΛΙΚΟΣ:</b> Κνέτ, Ντάλσιο (73’ Φυτόπουλος), Παρράς, Μιμίτο (80’ Ρομάν), Λιάβας, Μπαΐροβιτς, Αριγίμπι, Σανιά, Σιέστεντ, Μαρσιάλ (61’ Ταχάρ), Τσιγγάρας.</p>
      <figure>
        <img src="https://www.rodiaki.gr/medias/2019/10/31/dfc9d450c7ed99890e100f9c0b5390d3.jpg"/>
      </figure>
    </article>
  </body>
</html>