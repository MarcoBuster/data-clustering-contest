<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/1/7230737/"/>
    <meta property="og:site_name" content="Українська правда"/>
    <meta property="article:published_time" content="2019-11-01T12:13:00+00:00"/>
    <meta property="og:title" content="Три фракції просять викинути Яременка з крісла глави комітету Верховної Ради"/>
    <meta property="og:description" content="Політичні фракції “Голос”, “Батьківщина” і “Європейська солідарність” закликали звільнити нардепа від “Слуги народу” Богдана Яременка з посади глави комітету з питань міжнародних зв’язків."/>
  </head>
  <body>
    <article>
      <h1>Три фракції просять викинути Яременка з крісла глави комітету Верховної Ради</h1>
      <address>
        <time datetime="2019-11-01T12:13:00+00:00">01 Nov 2019, 12:13</time>
      </address>
      <p>Політичні фракції "Голос", "Батьківщина" і "Європейська солідарність" закликали звільнити нардепа від "Слуги народу" Богдана Яременка з посади глави комітету з питань міжнародних зв’язків.</p>
      <p><b>Джерело:</b> виступ від імені трьох фракцій народного  депутата Сергія Рахманіна на засіданні 1 листопада</p>
      <p><b>Пряма мова:</b> "Авторитету Верховної Ради, як вищому представницького колегіального органу,  завдано серйозної шкоди. З нашої точки зору, поведінка нашого колеги Богдана Яременка, зокрема його вчорашній виступ, який з нашої точки зору, містив елементи образи на адресу цілого законодавчого органу і заяви, які можна трактувати як погрози журналістам, є неприйнятними і недопутимими.</p>
      <p>Тому спільна точка зору трьох фракцій поставити перед Верховною Радою питання про доцільність перебування пана Яременка на посаді глави такого важливого і чутливого комітету як комітет з питань міжнародних зв’язків.</p>
      <p>Ми вважаємо, що депутатський корпус, керівництво Верховної Ради належним чином оцінять поведінку нашого колеги і зроблять необхідні висновки".</p>
      <p><b>Що було раніше:</b> 31 жовтня <a href="https://www.pravda.com.ua/news/2019/10/31/7230624/">Яременко у парламенті</a> нагадав журналістам, які напередодні опублікували його особисте листування з повіями, про кримінальну відповідальність: "Оприлюднення листування є кримінальним злочином і той, хто зробив це звідти (вказує на ложу журналістів - УП), заробив від трьох до семи років. Я не погрожую, я просто нагадую про закон і мораль, який для всіх один".</p>
      <p>Нардеп додав, що вибачається перед усіма, хто цього заслуговує, і попросив його не судити. </p>
      <p>
        <b>Передісторія: </b>
      </p>
      <ul>
        <li>30 жовтня журналісти сфотографували у Верховній Раді, як Яременко, під час роботи в сесійній залі, <a href="https://www.pravda.com.ua/news/2019/10/30/7230479/">домовляється</a> в мережі знайомств про зустріч за гроші.</li>
        <li>Яременко написав у Facebook, що листування сфабриковане спеціально для журналістів: "Після того, як кілька колег по фракції стали жертвами любителів підглядати і читати через плече ми застосували певні запобіжні заходи і тепер знаємо, коли "журналісти" підглядають в наші телефони. Отримавши такий сигнал я вчинив учора провокацію та дозволив сфотографувати сфабриковане "листування".</li>
        <li>Згодом він видалив запис на сторінці-Facebook і <a href="https://www.pravda.com.ua/news/2019/10/30/7230527/">попросив вибачення</a> у всіх, кому створив проблеми своїм вчинком: "від дружини і дітей до фракції і президента".</li>
      </ul>
      <footer>Альона Мазуренко, УП</footer>
      <related>
        <a href="https://www.pravda.com.ua/news/2019/11/1/7230732/"/>
        <a href="https://www.pravda.com.ua/news/2019/11/1/7230724/"/>
        <a href="https://www.epravda.com.ua/news/2019/11/1/653217/"/>
      </related>
    </article>
  </body>
</html>