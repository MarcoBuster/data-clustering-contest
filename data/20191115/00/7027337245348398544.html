<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698475/%D9%85%D8%B4%D8%A7%D9%88%D8%B1-%D8%B3%D8%A7%D8%A8%D9%82-%D8%AA%D8%B1%D8%A7%D9%85%D9%BE-%DA%AF%D9%86%D8%A7%D9%87%DA%A9%D8%A7%D8%B1-%D8%B4%D9%86%D8%A7%D8%AE%D8%AA%D9%87-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="مشاور سابق ترامپ گناهکار شناخته شد"/>
    <meta property="og:description" content="«راجر استون» مشاور مورد اعتماد ترامپ در همه اتهام‌هایی که علیه او مطرح شده بود، گناهکار شناخته شد."/>
  </head>
  <body>
    <article>
      <h1>مشاور سابق ترامپ گناهکار شناخته شد</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037378_440.jpg"/>
      </figure>
      <p>«راجر استون» مشاور مورد اعتماد ترامپ در همه اتهام‌هایی که علیه او مطرح شده بود، گناهکار شناخته شد.</p>
      <p>به گزارش جمعه‌شب تارنمای خبری هیل، «راجر استون» مشاور و معتمد دیرین دونالد ترامپ رئیس جمهوری آمریکا در دادگاه در چند فقره اتهام از جمله دروغ گفتن به کنگره و تهدید و تحریف شهادت شهود در ارتباط با پرونده‌ای مربوط به کارزار تبلیغاتی ترامپ در سال 2016 گناهکار شناخته شد.</p>
      <p>به گزارش ایرنا استون که در جریان تحقیقات «رابرت مولر» بازپرس ویژه پیشین پرونده دخالت روسیه در انتخابات سال 2016 آمریکا متهم و دستگیر شده بود، در همه اتهام‌هایی که در این پرونده متوجه او بود، گناهکار اعلام شده است.</p>
      <p>استون بهمن ماه سال گذشته در جریان تحقیقات بازرس ویژه پرونده روسیه بازداشت شد. کیفرخواست صادر شده برای وی شامل هفت مورد اتهامی از جمله ممانعت از اجرای قانون، طرح ادعای دروغ و تلاش برای پرداخت رشوه به شاهدان پرونده مربوط به دخالت ادعایی روسیه در انتخابات ریاست جمهوری آمریکا بود.</p>
      <p>بنا به یافته‌های «رابرت مولر» بازرس این پرونده، استون در جریان انتخابات 2016 آمریکا مدعی ارتباط با «جولیان آسانژ» موسس تارنمای افشاگر ویکی‌لیکس بوده و در تماس‌های خود با مقام‌های ارشد ستاد انتخاباتی ترامپ، به آن‌ها اطلاعاتی دقیق درخصوص زمان انتشار اسناد به سرقت رفته از کمیته ملی حزب دمکرات را داده بود.<br/>نهادهای اطلاعاتی آمریکا، روسیه را پشت پرده هک سرورهای این کمیته می‌دانند که منتهی به انتشار اسنادی افشاگرانه درخصوص فعالیت‌های مقام‌های حزب دمکرات و ضربه به نامزد این حزب در انتخابات ریاست جمهوری شد.<br/>این اسناد که از سوی ویکی لیکس منتشر شد، نشان می‌داد مقام‌های کمیته ملی حزب دمکرات گرچه وظیفه داشتند تا در جریان رقابت‌های مقدماتی و درون حزبی، بی طرفانه رفتار کنند، اما از همان ابتدا به صورت پنهانی علیه رقبای «هیلاری کلینتون» دسیسه چینی می کردند و سعی در تخریب آن ها داشتند.</p>
    </article>
  </body>
</html>