<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_tyutyunova-fabrika-vidnovila-robotu/938200"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:01:00+00:00"/>
    <meta property="og:title" content="Тютюнова фабрика відновила роботу"/>
    <meta property="og:description" content="Запрацювала тютюнова фабрика в райцентрі Прилуки на Чернігівщині. До цього три тижні виробництво стояло. Рішення про відновлення роботи прийняла міжнародна корпорація &quot;Брітіш Амерікан Тобакко&quot;, якій належить фабрика. Підприємство не працювало через поправку в законі №1049. За нею, ..."/>
  </head>
  <body>
    <article>
      <h1>Тютюнова фабрика відновила роботу</h1>
      <address><time datetime="2019-11-15T00:01:00+00:00">15 Nov 2019, 00:01</time> by <a rel="author">Ярослава ФОНІНА</a></address>
      <p>Запрацювала тютюнова фабрика в райцентрі Прилуки на Чернігівщині. До цього три тижні виробництво стояло.</p>
      <p>Рішення про відновлення роботи прийняла міжнародна корпорація "Брітіш Амерікан Тобакко", якій належить фабрика.</p>
      <p>Підприємство не працювало через поправку в законі №1049. За нею, виробники цигарок мали їх продавати оптовикам за ціною, що не перевищує 80% вартості сигарет у роздрібній торгівлі. Це робить виробництво тютюну нерентабельним, заявили в компанії. Бо із заробленого на продажах доведеться віддавати 65% на оплату акцизних марок і податків. Решти не вистачить на виробництво і зарплати.</p>
      <p>— Із цим законом існує невизначеність. Верховна Рада видала постанову, що заблокувала його підписання. Тому Прилуцька фабрика знову працює, — розповідає Роман Богун, керівник прес-центру "Брітіш Амерікан Тобакко Україна".</p>
      <p>Збитки від простою виробництва на фабриці ще не підрахували.</p>
      <p>— Ми зустрілися з президентом Володимиром Зеленським і міністрами. Почули слова підтримки й запевнення про швидке вирішення проблеми, що завдала збитків індустрії та економіці країни в цілому, — говорить генеральний директор групи "Брітіш Амерікан Тобакко Україна" Саймон Велфорд.</p>
      <p>На прилуцькій фабриці працюють майже 500 людей.</p>
    </article>
  </body>
</html>