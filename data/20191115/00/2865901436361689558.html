<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/borjanu-stigla-ponuda-iz-amerike-zvezdi-2-300-000-evra/342509"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Borjanu stigla ponuda iz Amerike: Zvezdi 2.300.000 evra!"/>
    <meta property="og:description" content="Sve ukazuje da će reprezentativac Kanade u januaru napustiti Ljutice Bogdana"/>
  </head>
  <body>
    <article>
      <h1>Borjanu stigla ponuda iz Amerike: Zvezdi 2.300.000 evra!</h1>
      <h2>Sve ukazuje da će reprezentativac Kanade u januaru napustiti Ljutice Bogdana</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>Sve je izvesnije da će reprezentativac Kanade i verovatno najbolji pojedinac M<b>ilojevićeve </b>ere <b>Milan Borjan</b> tokom zimskog prelaznog roka napustiti Crvenu zvezdu. Već ranije se pričalo da je za sjajnog čuvara mreže zainteresovan Al Ahli iz Saudijske Arabije, a Informer u današnjem izdanju donosi vest da je <b>Milan Borjan</b> dobio ponudu iz američkog MLS-a.</p>
      <p>Prema saznanjima tog lista klub iz Amerike spreman je da na račun Crvene zvezde uplati 2,3 miliona evra i na taj način nadmašni usmenu ponudu Al Ahlija koja je niža za 300.000 evra. Međutim, kada je reč o plati, Arapi reprezentativcu Kanade nude više novca od Amerikanaca, ali to neće biti odlučujući faktor u odluci iskusnog čuvara mreže.</p>
      <p>Borjan je prošle zime produžio ugovor sa Crvenom zvezdom, i dobio godišnju platu od 480.000 evra. Sjajno je branio i tokom letnjih kvalifikacija za Ligu šampiona, posebno u revanšu protiv Kopenhagena kada je bravurama u penal seriji (tri odbranjena jednaesterca) otvorio vrata plej-ofa srpskom šampionu. Bez ikakve konkurencije <b>Milan Borjan</b> je najbolji Zvezdin golman u 21. veku, ali je očigledno sazreo trenutak da momak iz Knina finansijskim udarcem naplati sjajan period u karijeri.</p>
      <p>Borjana privlači Amerika iz više razloga. Golman Crvene zvezde ima ozbiljan status preko tlantika, pošto standardno i dobro brani za selekciju Kanade. Takođe, odlaskom u Ameriku bio bi bliži roditeljima i prijateljima koji od sredine devedesetih i rata u Hrvatskoj žive u zemlji Javorovog lista.</p>
      <p>Za dve i po godine, koliko je u Crvenoj zvezdi, Milan Borjan je postao rekorder po broju nastupa na međunarodnoj sceni. Crveno-beli dres je u evropskim mečevima nosio 38 puta i srušio je dotadašnji rekord <b>Ratomira Dujkovića.</b> Imao je niz bravuroznih partija. Prošle godine bio je golman sa najviš odbrana u Ligi šampiona. Ostaće upamćeno da je u 90. minutu revanša u Salcburgu odbranio udarac <b>Monasa Dabura</b> sa pet metara, a pre toga skinuo i sjajan slobodnjak <b>Dake.</b></p>
      <p>
        <b>(Foto Star Sport)</b>
      </p>
      <figure>
        <img src="https://mozzartsport.com/upload/CKEditor/15.11.2019./4.%20Bogdan%20Bogdanovic%CC%81%20za%20Zvec%CC%8Cansku%201080x1080.jpg"/>
      </figure>
      <p> </p>
    </article>
  </body>
</html>