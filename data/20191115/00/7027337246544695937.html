<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698381/%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%B4%D8%AF-1500-%D8%AA%D9%88%D9%85%D8%A7%D9%86-%D8%A2%D8%B2%D8%A7%D8%AF-3000-%D8%AA%D9%88%D9%85%D8%A7%D9%86-%D8%AC%D8%B2%D8%A6%DB%8C%D8%A7%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="بنزین سهمیه بندی شد؛ 1500 تومان/ آزاد 3000 تومان (+جزئیات)"/>
    <meta property="og:description" content="سهمیه تاکسی‌های بنزینی 400 لیتر در ماه است و تاکسی‌های اینترنتی (اسنپ و تپسی) به شرط رعایت کرایه مصوب وزارت کشور، اعتبار معادل دریافت می‌کنند"/>
  </head>
  <body>
    <article>
      <h1>بنزین سهمیه بندی شد؛ 1500 تومان/ آزاد 3000 تومان (+جزئیات)</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <p>
        <b>سهمیه تاکسی‌های بنزینی 400 لیتر در ماه است و تاکسی‌های اینترنتی (اسنپ و تپسی) به شرط رعایت کرایه مصوب وزارت کشور، اعتبار معادل دریافت می‌کنند</b>
      </p>
      <p>جزئیات تصمیم جدید سران سه قوه برای سهمیه‌بندی و نرخ بنزین اعلام شد.</p>
      <p>به گزارش <a href="http://www.asriran.com/">عصرایران</a>، براساس این اطلاعیه، قیمت بنزین معمولی سهمیه‌ای هر لیتر ۱۵۰۰ تومان و قیمت بنزین معمولی غیرسهمیه‌ای به ازای هر لیتر ۳ هزار تومان خواهد بود، همچنین قیمت بنزین سوپر هر لیتر ۳۵۰۰ تومان تعیین شده است.</p>
      <p>بر مبنای اطلاعیه شرکت ملی پخش فراورده‌های نفتی، سهمیه کامل آبان خودرو‌های شخصی از بامداد روز جمعه ۲۴ آبان ماه به کارت سوخت شخصی آن‌ها واریز می‌شود و این سهمیه به مدت ۶ ماه قابل ذخیره است.</p>
      <p>این اطلاعیه افزوده است: استفاده از سهمیه سوخت صرفاً با استفاده از کارت سوخت هوشمند شخصی میسر است.</p>
      <p>بر همین اساس، سهمیه خودرو‌های سواری شخصی بنزینی ماهانه ۶۰ لیتر و دوگانه سوز ۳۰ لیتر خواهد بود. همچنین سهمیه سوخت تاکسی بنزینی ماهانه ۴۰۰ لیتر و دوگانه سوز ۲۰۰ لیتر است.</p>
      <p>سهمیه سوخت موتورسیکلت ماهانه ۲۵ لیتر تعیین شده است، همچنین وانت کم مصرف بنزینی در ماه ۲۰۰ لیتر و وانت کم مصرف دوگانه سوز ماهانه ۶۰ لیتر سهمیه سوخت دارند.</p>
      <p>بر اساس این اطلاعیه، وانت پرمصرف بنزینی ماهانه ۳۰۰ لیتر و وانت پرمصرف دوگانه سوز ماهانه ۱۲۰ لیتر سهمیه دریافت خواهند کرد.</p>
      <p>سهمیه سوخت آمبولانس‌ها نیز ماهانه ۵۰۰ لیتر خواهد بود.</p>
      <p>این اطلاعیه همچنین افزوده است: کسانی که تا کنون به هر علت کارت سوخت شخصی خود را دریافت نکرده اند از ساعت آغاز اجرای این طرح، سهمیه سوخت آن‌ها محفوظ است و از این بابت نگران نباشند.</p>
      <p>بر اساس این اطلاعیه، افرادی که کارت سوخت ندارند شامل کسانی که تا کنون درخواست صدور المثنی نداده اند یا کسانی که درخواست داده و هنوز کارت سوخت خود را دریافت نکرده اند و همچنین کسانی که کارت سوخت برای آن‌ها صادر شده، ولی در باجه معطله شرکت ملی پست مانده است سهمیه همه آن‌ها از بامداد جمعه محفوظ است و ذخیره خواهد شد.</p>
      <p>اطلاعیه شرکت ملی پخش فراورده‌های نفتی می‌افزاید: نرخ سی ان جی بدون تغییر خواهد بود، برای مسافربر‌های بر پایه اینترنت (اسنپ و تپ سی) مشروط بر آن که نرخ‌های خود را از مقادیر مصوب به تشخیص وزارت کشور تغییر ندهند اعتبار معادل سهمیه مصوب تعلق خواهد گرفت. برای تأمین سوخت خودرو‌های مسافربر خطی و بین شهری، آژانس‌های مسافربری، آموزشگاه‌های رانندگی تمهیدات لازم اتخاذ شده است که اعلام خواهد شد.</p>
      <p>این اطلاعیه می‌افزاید: به منظور رفاه حال دارندگان خودرو‌ها با اولویت وانت بار، مقرر گردید وزارت نفت و سازمان برنامه و بودجه کشور تا یک ماه اینده ضوابط تشویقی برای توسعه مصرف سی ان جی در خودرو‌ها را تنظیم کند و به تصویب شورای اقتصاد برساند.</p>
      <p>بر مبنای این اطلاعیه، همچنین به خودرو‌های همه دستگاه‌های اجرایی دولتی موضوع ماده ۵ قانون مدیریت خدمات کشوری سهمیه بنزین تعلق نمی‌گیرد و این خودرو‌ها باید با قیمت هر لیتر ۳ هزار تومان بنزین دریافت کنند.</p>
      <p>اطلاعیه شرکت ملی پخش فراورده‌های نفتی افزوده است: قیمت نفت گاز با کارت سوخت جایگاه دار بدون تغییر باقی خواهد ماند.</p>
      <p>این تصمیم به امضا و تایید حجت‌الاسلام ابراهیم رئیسی رئیس قوه قضائیه، علی لاریجانی رئیس مجلس و حجت‌الاسلام حسن روحانی رئیس‌جمهور رسیده است.</p>
      <figure>
        <img src="https://cdn.asriran.com/files/fa/news/1398/8/24/1037166_520.jpg"/>
      </figure>
    </article>
  </body>
</html>