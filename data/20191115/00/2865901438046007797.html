<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/lalatovic-valjda-sportski-direktor-nije-zadovoljan-sto-smo-drugi-na-tabeli/342543"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Lalatović: Valjda sportski direktor nije zadovoljan što smo drugi na tabeli"/>
    <meta property="og:description" content="Kod mene igraju samo oni koji to zasluže, poručuje trener Vojvodine"/>
  </head>
  <body>
    <article>
      <h1>Lalatović: Valjda sportski direktor nije zadovoljan što smo drugi na tabeli</h1>
      <h2>Kod mene igraju samo oni koji to zasluže, poručuje trener Vojvodine</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>Pomirenja između trenera i sportskog direktora u Vojvodini očigledno neće biti. Novi dan, nova packa koju je <b>Nenad Lalatović</b> uputio <b>Nikoli Lazetiću</b>. Sve je jasnije da u tom klubu nema više mesta za jednog od njih.</p>
      <p>Nakon što je dan ranije rekao da odgovara za rezultate samo predsedniku <b>Vojislavu Gajiću</b>, trener Vojvodine <b>Lalatović</b> je u razgovoru za <b><a href="https://www.dnevnik.rs/sport/fudbal/dnevnik-istrazuje-sta-se-dogada-u-fk-vojvodina-lalatovic-igraju-samo-oni-koji-zasluze">Dnevnik</a></b> otvoreno prozvao <b>Lazetića</b> da mu smetaju dobri rezultati, odnosno drugo mesto na tabeli crveno-belih.</p>
      <p>U prvom trenutku <b>Lalatović</b> nije želeo da govori o sukobu sa Latetićem.<br/>„<b>Ne bih da komentarišem to da li postoji konflikt između sportskog direktora i mene. Ružno bi bilo da ja pričam o njegovom radu, neka o tome govore vodeći ljudi iz kluba. O mom radu svedoče rezultati, a oni kažu da smo drugoplasirani tim na tabeli. Vojvodina ponovo postaje hit, a menadžeri su posle dužeg perioda zatišja ponovo počeli da se interesuju za njene igrače</b>“, počeo je <b>Lalatović.</b></p>
      <p>Naglasio je da je kod njega oduvek bilo da svako igra po zaslugama.<br/>„<b>Postoje pojedinci u timu koji nisu zadovoljni time koliko igraju, a što im je možda neko obećao. Kod mene igraju samo oni koji to zasluže. Čvrst sam karakter, pošten i častan čovek, trener sam koji nikada za 11 godina, koliko se bavim ovim poslom, nije dobio otkaz</b>“.</p>
      <p>A, onda je <b>Lalatović</b>, ipak, imao šta da kaže o <b>Lazetiću</b>...<br/>„<b>Najbitnije mi je to što ekipa ima željene rezultate i što se nalazimo na jako dobrom putu da ispunimo cilj i ponovo zaigramo u Evropi. Raduje me što se u našoj svlačionici sada čuje pesma i što osećam podršku i ljubav velike većine igrača. Što se sportskog direktora tiče, valjda nije zadovoljan tim što smo drugoplasirani i što ostvarujemo ono što smo obećali. Znam da ću da uradim sve što je u mojoj moći da na kraju lige tako i bude, znam koji je moj zadatak i veurjem da će naša Voša ponovo da se nađe među ekipama koje će igrati u evropskoj konkurenciji</b>“, zaključio je <b>Nenad Lalatović</b>.</p>
      <p>Kraj jesenjeg dela prvenstva nije tako daleko, a onda će, očigledno, morati da dođe do redefinisanja odnosa među Lalama. Ako ne pukne i pre toga...</p>
      <p><b>Foto:</b> <i>Starsport</i></p>
      <figure>
        <img src="https://mozzartsport.com/upload/CKEditor/15.11.2019./1.%20Humanitarni%20tiket%20za%20fondaciju%20Budi%20human%201080x1080.jpg"/>
      </figure>
      <p> </p>
    </article>
  </body>
</html>