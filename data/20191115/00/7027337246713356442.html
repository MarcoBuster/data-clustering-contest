<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698391/%DB%8C%DA%A9-%D8%A8%DB%8C%D9%85%D8%A7%D8%B1%DB%8C-%D8%A8%D8%A7-%D8%B9%D9%84%D8%A7%D8%A6%D9%85-%D8%A2%D9%86%D9%81%D9%88%D9%84%D8%A7%D9%86%D8%B2%D8%A7-140-%D8%A8%D9%88%D8%B4%D9%87%D8%B1%DB%8C-%D8%B1%D8%A7-%D8%B1%D8%A7%D9%87%DB%8C-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86%E2%80%8C-%DA%A9%D8%B1%D8%AF-%D9%81%D9%88%D8%AA-2-%D9%86%D9%81%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="یک بیماری با علائم آنفولانزا 140 بوشهری را راهی بیمارستان‌ کرد/ فوت 2 نفر"/>
    <meta property="og:description" content="معاون بهداشتی دانشگاه علوم پزشکی بوشهر گفت: تا کنون ۱۴۰ بیمار با علائم بیماری‌های تنفسی مشابه آنفولانزا به بیمارستان‌های استان بوشهر مراجعه و تحت درمان قرار گرفته‌اند."/>
  </head>
  <body>
    <article>
      <h1>یک بیماری با علائم آنفولانزا 140 بوشهری را راهی بیمارستان‌ کرد/ فوت 2 نفر</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037178_209.jpg"/>
      </figure>
      <p>معاون بهداشتی دانشگاه علوم پزشکی بوشهر گفت: تا کنون ۱۴۰ بیمار با علائم بیماری‌های تنفسی مشابه آنفولانزا به بیمارستان‌های استان بوشهر مراجعه و تحت درمان قرار گرفته‌اند.</p>
      <p>به گزارش خبرگزاری مهر، عبدالمحمد خواجه‌ئیان اظهار داشت: همه‌ساله با آغاز فصل پاییز بیماری‌های تنفسی نیز در بین مردم شیوع پیدا می‌کند، امسال فعالیت ویروس آنفولانزا در کشور ما زودتر شروع‌شده و به‌تبع آن پیش‌بینی می‌شود که طول مدت شیوع نیز طولانی‌تر شده و همچنین شدت بیماری‌زایی ویروس بیشتر از سال‌های گذشته باشد.</p>
      <p>وی با بیان اینکه این نوع آنفولانزا بیشتر در فصل سرما شیوع می‌یابد، تصریح کرد: آنفولانزا ویروسی غیرقابل‌پیش‌بینی است که بیشتر در فصل سرما رواج می‌یابد و تشخیص زمان بروز و شدت بروز آن در افراد دشوار است.</p>
      <p>خواجه‌ئیان با اشاره به برخی از راه‌های مؤثر در پیشگیری از بروز آنفولانزا، گفت: شستشوی مرتب دست‌ها مهم‌ترین راهکار برای پیشگیری از بروز این بیماری است. همچنین دوری از افراد مبتلا راهکار بعدی است؛ چراکه ترشحات دهان و بینی فرد مبتلا یکی از مهم‌ترین راه‌های انتقال این ویروس است.</p>
      <p>معاون بهداشتی دانشگاه علوم پزشکی بوشهر بیان کرد: تا کنون ۱۴۰ بیمار با علائم بیماری‌های تنفسی مشابه آنفولانزا به بیمارستان‌های استان بوشهر مراجعه و تحت درمان قرار گرفته اند که تاکنون در خصوص پنج مورد از بیماران جواب آزمایش‌های آنها مثبت گزارش‌شده است.</p>
      <p>وی بیان کرد: متأسفانه دو مورد فوت ناشی از بیماری‌های تنفسی در بیمارستان‌های استان بوشهر گزارش‌شده است که نمونه برای آزمایش از نظر ابتلا به آنفلولانزا به آزمایشگاه مرجع ملی ارسال شده و هنوز پاسخ اعلام نشده است.</p>
      <p>خواجه‌ئیان اضافه کرد: مردم عزیز برای پیشگیری از ابتلا و همچنین گسترش همه گیری در جامعه باید بهداشت فردی را جدی گرفته و رعایت کنند.</p>
      <p>معاون بهداشتی دانشگاه علوم پزشکی بوشهر بیان کرد: افراد درصورتی‌که دچار این بیماری شدند در منزل استراحت کرده و از تماس نزدیک ومصافحه با دیگران خودداری کرده و حتما از ماسک یکبار مصرف استفاده کنند.</p>
      <p>خواجه‌ئیان هشدار داد: افرادی که سابقه بیماری‌های زمینه‌ای دارند، گروه‌های خاص مانند کودکان، سالمندان (افراد بالای ۶۵ سال) و افرادی که دارای بیماری نقص ایمنی هستند ضروری است واکسن آنفولانزا را تهیه و تزریق کنند.</p>
    </article>
  </body>
</html>