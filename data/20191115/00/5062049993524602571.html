<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10693--milovice-indoor-open-krumich-zaskocil-paulsona-a-je-uz-v-semifinale-dal-jde-i-satral"/>
    <meta property="og:site_name" content="Tenisový svět"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Milovice Indoor Open: Krumich zaskočil Paulsona a je už v semifinále! Dál jde i Šátral"/>
    <meta property="og:description" content="Halový turnaj v Milovicích má v pátek na programu čtvrtfinále dvouhry a semifinále čtyřhry. V singlu si již postup mezi čtyři nejlepší zajistil teprve šestnáctiletý Martin Krumich, který přehrál ve dvou sadách krajana Paulsona. Druhým českým semifinalistou se posléze stal Jan Šátral. Deblové finále si v Milovicích zahrají Petr Michnev s Andrew Paulsonem, kteří v sobotu vyzvou italsko-britský pár."/>
  </head>
  <body>
    <article>
      <h1>Milovice Indoor Open: Krumich zaskočil Paulsona a je už v semifinále! Dál jde i Šátral</h1>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>
        <b>Halový turnaj v Milovicích má v pátek na programu čtvrtfinále dvouhry a semifinále čtyřhry. V singlu si již postup mezi čtyři nejlepší zajistil teprve šestnáctiletý Martin Krumich, který přehrál ve dvou sadách krajana Paulsona. Druhým českým semifinalistou se posléze stal Jan Šátral. Deblové finále si v Milovicích zahrají Petr Michnev s Andrew Paulsonem, kteří v sobotu vyzvou italsko-britský pár.</b>
      </p>
      <p><b>Krumich zaskočil i Paulsona a je už v semifinále</b><br/>Na úvod pátečního programu se na halovém podniku ITF v Milovicích zrodilo velké překvapení. Teprve šestnáctiletý Martin Krumich (1700.) zdolal po krajanech Konečném s Hájkem i dalšího českého favorita. Tentokrát vyzrál držitel divoké karty ve dvou sadách na o rok staršího Andrewa Paulsona (855.), kterého připravil hned o polovinu jeho servisů a zvítězil za hodinu a 36 minut dvakrát 6:4.</p>
      <figure>
        <iframe src="https://www.youtube.com/embed/lm4buhCb89E" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/s0-i9KcXlAM" width="640" height="360" data-service="Youtube" scrolling="no"/>
      </figure>
      <p><b>Šátral se oklepal kanárem a je v semifinále</b><br/>Druhým českým semifinalistou se na domácím halovém podniku v Milovicích stal Jan Šátral (474.). Nasazená dvojka musela v souboji s Ukrajincem Oleksijem Krutychem (720.) do tří setů, v rozhodujícím dějství se ale český favorit oklepal a zvítězil 6:4, 1:6 a 6:0. O finále si devětadvacetiletý Šátral zahraje s Italem Balzeranim, turnajovou trojkou.</p>
      <figure>
        <iframe src="https://www.youtube.com/embed/J8f9jJfBFCo" width="640" height="360" data-service="Youtube" scrolling="no"/>
      </figure>
      <p><b>Duda uhrál jen dva gemy</b><br/>Pouť Filipa Dudy (966.) turnajem v Milovicích skončila ve čtvrtfinále. Jednadvacetiletý Čech v něm podlehl jasně 2:6 a 0:6 o rok staršímu Vadymu Ursuovi (942.) z Ukrajiny. Duda vstoupil do utkání brejkem, ten ale na servisu nepotvrdil. Od stavu 2:2 už bodoval jen soupeř.</p>
      <figure>
        <iframe src="https://www.youtube.com/embed/gFYh9RnJOL4" width="640" height="360" data-service="Youtube" scrolling="no"/>
      </figure>
      <p><b>Michnev s Paulsonem jsou ve finále</b><br/>Petr Michnev s Andrew Paulsonem si zahrají na turnaji v Milovicích o deblový titul. Česká dvojice zvítězila v pátečním ryze domácím souboji nad párem Daniel Pátý, Daniel Vrba za pouhých 54 minut po setech 6:1, 6:4. Michnev bude v sobotu útočit již na třetí deblový titul v této sezoně, to sedmnáctiletý Paulson může získat premiérový titul ze čtyřhry na okruhu ITF.</p>
      <figure>
        <iframe src="https://www.youtube.com/embed/_Yx_6hbxKHY" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/5-_1AmbZBwY" width="640" height="360" data-service="Youtube" scrolling="no"/>
      </figure>
      <p><b>Langmajer s Lustigem končí v semifinále</b><br/>V Milovicích bohužel neuvidíme ryze české deblové finále. Dominik Langmajer s Danielem Lustigem neuspěli ve druhém pátečním semifinálovém souboji, když podlehli po setech 4:6, 2:6 italsko-britského páru Vilardo, Whitehouse. Nasazené jedničky vyzvou v sobotním finále Michneva s Paulsonem.</p>
      <figure>
        <iframe src="https://www.youtube.com/embed/6K9ZvvbfbrA" width="640" height="360" data-service="Youtube" scrolling="no"/>
      </figure>
      <p><u><b>Čtvrtfinále dvouhry</b></u><br/><b>MARTIN KRUMICH (1700.)</b> – ANDREW PAULSON (855.) 6:4, 6:4<br/>Mark Whitehouse (GBR, 670.) – <b>Riccardo Balzerani (ITA, 495.)</b> 2:6, 3:6<br/>Oleksij Krutych (UKR, 720.) – <b>JAN ŠÁTRAL (474.)</b> 4:6, 6:1, 0:6<br/>FILIP DUDA (966.) – <b>Vadym Ursu (UKR, 942.)</b> 2:6, 0:6</p>
      <p><u><b>Semifinále čtyřhry</b></u><br/><b>MICHNEV, PAULSON</b> – PÁTÝ, D. VRBA 6:1, 6:4<br/><b>Vilardo (ITA), Whitehouse (GBR)</b> – LANGMAJER, LUSTIG 6:4, 6:2</p>
      <h3>Milovice Indoor Open den po dni:</h3>
      <p>14.11.<br/><a href="https://www.tenisovysvet.cz/article/detail/../detail/10687--milovice-indoor-open-sedmnactilety-paulson-udelil-kanara-postupuje-i-turnajova-dvojka">Milovice Indoor Open: Sedmnáctiletý Paulson udělil kanára, postupuje i turnajová dvojka</a></p>
      <p>13.11.<br/><a href="https://www.tenisovysvet.cz/article/detail/../detail/10681--milovice-indoor-open-satral-a-michnev-postoupili-divoka-karta-vyradila-nasazenou-ctyrku">Milovice Indoor Open: Šátral a Michnev postoupili. Divoká karta vyřadila nasazenou čtyřku</a></p>
      <p>12.11.<br/><a href="https://www.tenisovysvet.cz/article/detail/../detail/10674--milovice-indoor-open-siniakov-i-svrcina-konci-v-prvnim-kole-michnev-zvladl-finalove-kolo-kvalifikace">Milovice Indoor Open: Siniakov i Svrčina končí v prvním kole. Michnev zvládl finálové kolo kvalifikace</a></p>
      <p>11.11.<br/><a href="https://www.tenisovysvet.cz/article/detail/../detail/10668--milovice-indoor-open-michnev-zahajil-kvalifikaci-uspesne-doplnili-ho-dalsi-cesi?showUnvisible=1">Milovice Indoor Open: Michnev zahájil kvalifikaci úspěšně. Doplnili ho další Češi</a></p>
      <footer>Filip Lefenda, Jan Havlovic, foto: Roman Kučera – Tenisový svět</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10687--milovice-indoor-open-sedmnactilety-paulson-udelil-kanara-postupuje-i-turnajova-dvojka"/>
      </related>
    </article>
  </body>
</html>