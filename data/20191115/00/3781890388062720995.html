<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741744"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="อิตาลีประกาศให้น้ำท่วมเวนิสเป็นวิกฤติระดับชาติ"/>
    <meta property="og:description" content="รัฐบาลอิตาลีประกาศให้สถานการณ์น้ำท่วมฉับพลันในเมืองเวนิส ทางตอนเหนือของประเทศ ซึ่งเป็นผลจากระดับน้ำขึ้นสุงสุดในรอบ 53 ปี เป็น 'สถานการณ์ฉุกเฉินระดับประเทศ' และจัดสรรงบประมาณจากส่วนกลางในเบื้องต้นทันที 665 ล้านบาท"/>
  </head>
  <body>
    <article>
      <h1>อิตาลีประกาศให้น้ำท่วมเวนิสเป็นวิกฤติระดับชาติ</h1>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>
        <b>รัฐบาลอิตาลีประกาศให้สถานการณ์น้ำท่วมฉับพลันในเมืองเวนิส ทางตอนเหนือของประเทศ ซึ่งเป็นผลจากระดับน้ำขึ้นสุงสุดในรอบ 53 ปี เป็น "สถานการณ์ฉุกเฉินระดับประเทศ" และจัดสรรงบประมาณจากส่วนกลางในเบื้องต้นทันที 665 ล้านบาท</b>
      </p>
      <p>สำนักข่าวต่างประเทศรายงานจากเมืองเวนิส ประเทศอิตาลี เมื่อวันที่ 15 พ.ย. ว่านายกรัฐมนตรีจูเซปเป คอนเต ลงนามในเอกสารคำสั่งเมื่อวันพฤหัสบดี ประกาศให้สถานการณ์น้ำท่วมฉับพลันที่เมืองเวนิส ซึ่งเป็นผลจากระดับน้ำขึ้นสูงสุดในรอบ 53 ปี เป็นภาวะฉุกเฉินระดับประเทศ และรัฐบาลกลางในกรุงโรมจัดสรรงบประมาณก้อนแรก 20 ล้านยูโร ( ราว 665.6 ล้านบาท ) จากกองทุนฉุกเฉิน มอบให้แก่เทศบาลเมืองเวนิสทันที เพื่อใช้สำหรับฟื้นฟูพื้นที่และช่วยเหลือประชาชนซึ่งได้รับผลกระทบ</p>
      <figure>
        <img src="https://www.dailynews.co.th/admin/upload/20191115/news_xyBFAWewaM071302_533.jpg?v=20191115077?v=7942"/>
      </figure>
      <p> <br/>ความเคลื่อนไหวของผู้นำอิตาลีเกิดขึ้นหลังนายนายลุยจิ บรุกนาโร นายกเทศมนตรีเมืองเวนิส ประกาศสถานการณ์ฉุกเฉินระดับเทศบาล เมื่อวันพุธที่ผ่านมา โดยกล่าวด้วยว่าหลังระดับน้ำขึ้นที่ศูนย์เฝ้าระวังวัดได้ 1.87 เมตร เมื่อช่วงกลางดึกของวันอังคารที่ผ่านมา สูงที่สุดนับตั้งแต่สถิติเมื่อปี 2509 ซึ่งวัดได้ 1.94 เมตร ส่งผลให้เกิดน้ำท่วมฉับพลันแทบทั้งเมืองแล้ว สถานการณ์ยิ่งเลวร้ายขึ้น เมื่อน้ำขึ้น "สูงกว่าปกติ" เป็นรอบที่ 2 เมื่อวันพุธ ส่งผลให้มีมวลน้ำใหม่ไหลทะลักเข้าสู่ตัวเมืองอีก<br/> </p>
      <figure>
        <iframe data-src="https://twitter.com/GMA/status/1194952402333356032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ทุกฝ่ายมีความวิตกกังวลต่อความเสียหายที่เกิดขึ้นกับสถานที่สำคัญทางประวัติศาสตร์ทุกแห่งในเมือง โดยเฉพาะมหาวิหารซันมาร์โกหรือเซนต์มาร์ก และจัตุรัสซันมาร์โกซึ่งตั้งอยู่ด้านหน้ามหาวิหาร จมอยู่ใต้น้ำเป็นครั้งที่ 6 ในรอบ 1,200 ปี แต่เป็นครั้งที่ 4 ภายในช่วง 2 ทศวรรษที่ผ่านมา ซึ่งบรุกนาโรกล่าวว่าตอกย้ำความรุนแรงของวิกฤติโลกร้อน ขณะที่ศาสนาจารย์ ฟรันเซสโก โมราเกลีย อาร์คบิชอปแห่งเมืองเวนิส กล่าวว่าความเสียหายต่อมหาวิหารซันมาร์โกจากน้ำท่วมในครั้งนี้ "ยากที่จะได้รับการบูรณะ" เนื่องจากกระแสน้ำที่ท่วมเมืองนั้นเป็นน้ำทะเลหรือน้ำเค็ม กัดกร่อนสถาปัตยกรรมที่เป็นพื้นโมเสก และทางเดินโดยรอบจนเสียหาย</p>
      <figure>
        <img src="https://www.dailynews.co.th/admin/upload/20191115/news_rIOyYGaySI071310_533.jpg?v=20191115077?v=5827"/>
      </figure>
      <p> </p>
      <figure>
        <iframe data-src="https://twitter.com/Reuters/status/1195099085100859392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้านนางเพาลา เดอ มิเชลี รมว.กระทรวงโครงสร้างพื้นฐานและคมนาคมของอิตาลี ยืนยันโครงการก่อสร้างพนังกันน้ำ "โมเสส" เมกะโปรเจ็กต์ป้องกันน้ำท่วมของเมืองเวนิสที่ริเริ่มตั้งแต่ปี 2509 แต่จนถึงตอนนี้ยังไม่แล้วเสร็จเนื่องจากการคอร์รัปชั่นในหลายระดับ จะใช้การได้อย่างแน่นอนภายในปี 2564 และ "หากเป็นไปได้"พนังกันน้ำบางส่วนควรใช้งานได้เร็วกว่านั้น.<br/><br/><b>เครดิตภาพ : REUTERS</b></p>
    </article>
  </body>
</html>