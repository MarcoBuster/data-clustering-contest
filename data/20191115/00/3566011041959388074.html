<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547407.html/%D9%BE%D8%B1%D8%AF%D8%A7%D8%AE%D8%AA--%D9%85%D9%86%D8%A7%D8%A8%D8%B9-%D8%AD%D8%A7%D8%B5%D9%84-%D8%A7%D8%B2-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87----%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%DB%8C%D8%A7%D8%B1%D8%A7%D9%86%D9%87-%D8%AC%D8%AF%DB%8C%D8%AF----%D8%AA%D8%A7-----%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T00:28:00+00:00"/>
    <meta property="og:title" content="پرداختِ منابع حاصل از اصلاح قیمت بنزین به ۶۰ میلیون نفر/یارانه جدید ۵۵ تا ۲۰۵ هزار تومان"/>
    <meta property="og:description" content="رئیس سازمان برنامه و بودجه هدف از اجرای طرح مدیریت مصرف سوخت و اصلاح قیمت بنزین را حمایت معیشتی از ۱۸ میلیون خانوار عنوان کرد."/>
  </head>
  <body>
    <article>
      <h1>پرداختِ منابع حاصل از اصلاح قیمت بنزین به ۶۰ میلیون نفر/یارانه جدید ۵۵ تا ۲۰۵ هزار تومان</h1>
      <h2>نوبخت:</h2>
      <address>
        <time datetime="2019-11-15T00:28:00+00:00">15 Nov 2019, 00:28</time>
      </address>
      <p>رئیس سازمان برنامه و بودجه هدف از اجرای طرح مدیریت مصرف سوخت و اصلاح قیمت بنزین را حمایت معیشتی از ۱۸ میلیون خانوار عنوان کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدباقر نوبخت درباره اطلاعیه شرکت پخش فراورده‌های نفتی درخصوص اجرای طرح مدیریت مصرف سوخت و اصلاح قیمت بنزین گفت: این طرح در راستای مصوبه شورای عالی هماهنگی اقتصادی سه قوه اجرا می‌شود.</p>
      <p> وی تصریح کرد: در سال‌های اخیر با افزایش مصرف بنزین کارشناسان اظهار نظر می‌کردند که اگر بنزین سهمیه بندی شود و در قیمت آن اصلاحی صورت گیرد می‌تواند باعث کنترل مصرف شود.</p>
      <p>نوبخت افزود: دولت در شش سال گذشته فقط دو بار اصلاح قیمت انجام داد و منابعی که از آن حاصل شد بیشتر صرف پرداخت به خانواده‌های نیازمند و تحت پوشش کمیته امداد امام خمینی (ره) و بهزیستی شد.</p>
      <p>وی با تأکید بر اینکه این بار نیز رئیس جمهور نظر داشت که اگر قرار است اصلاحی در قیمت بنزین انجام شود حتماً باید منابع آن به مردم پرداخت شود اضافه کرد: از این جهت با تعریفی که صورت گرفت و در شورای عالی هماهنگی اقتصادی سه قوه به تصویب رسید، قرار بر این شد که 100 درصد منابع حاصل از اصلاح قیمت‌ها و سهمیه بندی به صورت حمایت معیشتی بین خانوار‌های مورد نظر توزیع شود.</p>
      <p>رئیس سازمان برنامه و بودجه با بیان اینکه جامعه هدف بیش از 18 میلیون خانوار (بیش از 60 میلیون نفر) را تشکیل می‌دهد گفت: در همین راستا، شرکت ملی پخش فراورده‌های نفتی موظف شد همه منابع حاصل از این برنامه را در یک حساب مشخص که به همین عنوان نزد خزانه افتتاح خواهد شد واریز کند.</p>
      <p>نوبخت افزود: وزارت تعاون، کار و رفاه اجتماعی نیز موظف شد با ضوابطی که دارد (توضیحات بیشتر آن در روز‌های آینده اعلام خواهد شد)، فهرستی از این 18 میلیون خانوار یا همان 60 میلیون نفر مورد نظر را آماده کند.</p>
      <p>وی گفت: سازمان برنامه و بودجه نیز موظف شد همه مبالغی که به حساب واریز می‌شود بین این خانوار‌ها که از یک نفر تا پنج نفر هستند به صورت ماهانه در قالب مبالغی بین 55 تا 205 هزار تومان پرداخت کند.</p>
      <p>رئیس سازمان برنامه و بودجه افزود: بنابراین از این به بعد این سازمان هر ماه سه پرداختی خواهد داشت؛ یک حقوق و مزایا و پرداخت‌های مربوط به طرح‌های عمرانی که هر ماه از خزانه صورت می‌گیرد، دوم پرداخت یارانه‌ها که معمولاً 26 هر ماه انجام می‌شود و از این به بعد پرداخت دیگری نیز صورت می‌گیرد که در قالب بسته‌های حمایت معیشتی خواهد بود.</p>
      <p>وی افزود: البته طوری برنامه ریزی کرده ایم که بلافاصله پس از اجرای طرح و حداکثر یک هفته تا ده روز آینده همه وجوه به حساب سرپرست خانوار واریز شود.</p>
      <p>نوبخت همچنین تصریح کرد: البته وزارت رفاه موظف شد مازاد بر این 18 میلیون خانوار، هر کسی که خودش را متقاضی دریافت این رقم می‌داند با ساز و کار‌هایی که تدارک دیده تقاضای او را بررسی می‌کند و آن‌هایی را که مشمول پرداخت قرار می‌گیرند در فهرست پرداخت قرار دهد و این پرداخت از زمان شروع اجرای این طرح محاسبه و به آن‌ها پرداخت خواهد شد.</p>
      <p>وی گفت: سخنگوی دولت در روز‌های آینده جزئیات بیشتری را درباره اجرای این طرح اطلاع رسانی خواهد کرد و مسئولان دستگاه‌های ذیربط نیز آماده ارائه توضیحات بیشتر در این زمینه هستند.</p>
      <p>نوبخت افزود: امیدواریم آثار مثبت این اقدام که با مصوبه شورای عالی هماهنگی اقتصادی سه قوه انجام می‌شود و در چارچوب سیاست‌های حمایتی دولت و مورد تأکید رئیس جمهور است در آینده نزدیک در جامعه مشاهده کنیم.</p>
      <p>انتهای پیام/</p>
    </article>
  </body>
</html>