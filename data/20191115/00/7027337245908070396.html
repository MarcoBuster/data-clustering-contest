<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698472/%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%DA%A9%D8%B1%D8%A7%DB%8C%D9%87-%D8%AA%D8%A7%DA%A9%D8%B3%DB%8C-%D8%A7%D9%81%D8%B2%D8%A7%DB%8C%D8%B4-%D9%86%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="استانداری خراسان رضوی: کرایه تاکسی افزایش نمی‌یابد"/>
    <meta property="og:description" content="معاون سیاسی، امنیتی و اجتماعی استانداری خراسان رضوی با اشاره به اینکه کرایه تاکسی‌ها با افزایش نرخ بنزین افزایش نمی‌یابد، گفت: با رانندگان متخلفی که نرخ کرایه را افزایش دهند برخورد می‌شود."/>
  </head>
  <body>
    <article>
      <h1>استانداری خراسان رضوی: کرایه تاکسی افزایش نمی‌یابد</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037375_531.jpg"/>
      </figure>
      <p>معاون سیاسی، امنیتی و اجتماعی استانداری خراسان رضوی با اشاره به اینکه کرایه تاکسی‌ها با افزایش نرخ بنزین افزایش نمی‌یابد، گفت: با رانندگان متخلفی که نرخ کرایه را افزایش دهند برخورد می‌شود.</p>
      <p>به گزارش فارس، حسن جعفری عصر امروز در نشست خبری قرارگاه مدیریت مصرف سوخت خراسان رضوی با اشاره به اجرای طرح سهمیه‌بندی بنزین، اظهار کرد: افزایش نرخ بنزین و اجرای طرح سهمیه‌بندی از که بامداد امروز آغازشده است، شامل فرآورده‌های سوختی دیگر نمی‌شود.</p>
      <p>رئیس قرارگاه مدیریت مصرف سوخت خراسان رضوی با تأکید بر اینکه قیمت کرایه در ناوگان حمل‌ونقل عمومی و تاکسی‌ها افزایش پیدا نمی‌کند، افزود: با توجه به اینکه در طرح سهمیه‌بندی بنزین برای تاکسی‌ها سهمیه در نظر گرفته‌شده است، قطعاً افزایش کرایه در تاکسی‌ها نخواهیم داشت.</p>
      <p>وی بابیان اینکه رانندگانی که اقدام به دریافت کرایه بیش از نرخ مصوب کنند، مرتکب تخلف شدند و با آن‌ها برخورد می‌شود، یادآور شد: اجرای طرح سهمیه‌بندی بنزین درواقع برای جلوگیری از قاچاق و نیز در راستای حمایت از معیشت مردم به‌ویژه اقشار کم برخوردار است، به‌طوری‌که درآمد حاصل از این طرح طی فرآیندی به‌حساب سرپرستان خانوار واریز می‌شود.</p>
      <p>جعفری با اشاره به اینکه 18 میلیون خانوار جامعه هدف که حدود 60 میلیون نفر را شامل می‌شود از محل درآمد این طرح بهره‌مند‌ می‌شوند، ابراز کرد: در این طرح به هر خانواده یک‌نفره ۵۵ هزار تومان، دونفره ۱۰۳ هزار تومان، سه‌نفره ۱۳۸ هزار تومان ، چهارنفره ۱۷۲ هزار و خانواده پنج‌نفره و بیشتر ۲۰۵ هزار تومان تعلق می‌گیرد که حداکثر تا 10 روز دیگر به‌حساب خانوارها واریز می‌شود.</p>
      <p>وی بابیان اینکه درزمینهٔ اجرایی شدن طرح سهمیه‌بندی بنزین در استان مشکل و دغدغه‌ای نداشته‌ایم، بیان کرد: باوجوداینکه شبکه‌های ضدانقلاب و فریب‌خورده پس از اجرایی شدن این طرح درصدد تحریک مردم بودند، اما خوشبختانه با هوشیاری و آگاهی مردم استان مورد امنیتی نداشتیم.</p>
      <p>معاون استاندار خراسان رضوی با اشاره به آمادگی کامل 280 جایگاه سوخت در خراسان رضوی و 72 جایگاه سوخت در سطح شهر مشهد برای سرویس‌دهی به مردم، ابراز کرد: خوشبختانه ظرفیت جایگاه‌ها کامل است و کمبود و نگرانی در خصوص عرضه بنزین وجود ندارد.</p>
      <p>وی بابیان اینکه به‌منظور تسهیل سوخت‌رسانی به خودروهای دوگانه‌سوز، جایگاه‌های سی ان جی فعال است، گفت: افرادی که به هر دلیلی رمز کارت سوخت خود را فراموش کردند می‌توانند با مراجعه به نواحی و ستاد شرکت نفت در شهرستان‌های محل سکونتشان با ارائه اسناد خودرو و مدارک شناسایی کارت سوخت را رمزگشایی کنند.</p>
      <p>جعفری با اشاره به فعال بودن هشت ستاد در استان و دو ناحیه و ستاد در مشهد برای پاسخگویی به شهروندان ابراز کرد: ادارات پست نیز با گذاشتن شیفت‌های ویژه نیز در روزهای آتی آماده خدمات‌رسانی به مردم هستند.</p>
      <p>وی بابیان اینکه شارژ سهمیه بنزین انجام‌شده مربوط به سهمیه آبان است، افزود: این سهمیه برای تمام وسایط نقلیه شارژ شده است و تا 6 ماه در کارت‌های سوخت ذخیره می‌شود، بنابراین افرادی که تاکنون موفق به دریافت کارت سوخت نشدند از این بابت نگرانی نداشته باشند چراکه سهمیه آنان در کارت‌ها ذخیره می‌شود.</p>
      <p>رئیس قرارگاه مدیریت مصرف سوخت خراسان رضوی با اشاره به اینکه در ابتدای آذرماه سهمیه این ماه نیز شارژ می‌شود، اظهار کرد: سقف کارت‌های جایگاه داران نیز برداشته‌شده است و رانندگان به هر میزان که نیاز داشته باشند می‌توانند با نرخ آزاد به ازای هر لیتر 3 هزار تومان سوخت‌گیری کنند.</p>
      <p>وی با اشاره به مصرف 150 هزار لیتر بنزین سوپر در مشهد، یادآور شد: روز گذشته 10 میلیون لیتر بنزین تحول جایگاه‌های سوخت شده است.</p>
      <p>جعفری بابیان اینکه با اتخاذ تدابیر لازم خوشبختانه نگرانی و دغدغه‌های درزمینهٔ حمل‌ونقل عمومی و تاکسی‌های خطی وجود ندارد، ادامه داد: برای 360 هزار خودرو فعال در بخش تاکسی‌های اینترنتی سهمیه لازم لحاظ شده است.</p>
    </article>
  </body>
</html>