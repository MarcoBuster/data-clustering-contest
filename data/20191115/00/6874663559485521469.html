<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773785,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="דאו ג'ונס חצה את רף 28 אלף הנקודות בנעילה: S&amp;P 500 ונאסד&quot;ק שברו שיאים"/>
    <meta property="og:description" content="המדדים המובילים בניו יורק ננעלו ברמות שיא: דאו ג'ונס עלה ב-0.8% ושבר רף פסיכולוגי, נאסד&quot;ק התחזק ב-0.7% ו-S&amp;P 500 הוסיף גם הוא לערכו 0.8%. העליות נרשמות על רקע אופטימיות שהביע אתמול יועצו של טראמפ לארי קודלו ממצב שיחות הסחר: &quot;מתקרבים להשגת הסכם סחר עם סין&quot;; במקביל נרשמה עלייה של 0.3% במכירות הקמעונאיות באוקטובר, לאחר ירידה בפרמטר זה בספטמבר. בלטה בעליות: מניית אפלייד מטיריאלז שזינקה ב-8.8% לאחר דוחות הרבעון השלישי. סוכנות האנרגיה הבינלאומית: הביקוש לנפט גדל ב-1.1 מיליון חביות ביום ביוני-ספטמבר"/>
  </head>
  <body>
    <article>
      <h1>דאו ג'ונס חצה את רף 28 אלף הנקודות בנעילה: S&amp;P 500 ונאסד"ק שברו שיאים</h1>
      <h2>המדדים המובילים בניו יורק ננעלו ברמות שיא: דאו ג'ונס עלה ב-0.8% ושבר רף פסיכולוגי, נאסד"ק התחזק ב-0.7% ו-S&amp;P 500 הוסיף גם הוא לערכו 0.8%. העליות נרשמות על רקע אופטימיות שהביע אתמול יועצו של טראמפ לארי קודלו ממצב שיחות הסחר: "מתקרבים להשגת הסכם סחר עם סין"; במקביל נרשמה עלייה של 0.3% במכירות הקמעונאיות באוקטובר, לאחר ירידה בפרמטר זה בספטמבר. בלטה בעליות: מניית אפלייד מטיריאלז שזינקה ב-8.8% לאחר דוחות הרבעון השלישי. סוכנות האנרגיה הבינלאומית: הביקוש לנפט גדל ב-1.1 מיליון חביות ביום ביוני-ספטמבר</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">שירות כלכליסט</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>23:00 -</b> המדדים המובילים בניו יורק ננעלו הערב ברמות שיא: דאו ג'ונס עלה ב-0.8% ושבר רף פסיכולוגי כשחצה את 28 אלף הנקודות, נאסד"ק התחזק ב-0.7% ו-S&amp;P 500 הוסיף לערכו גם הוא 0.8%. בסיכום שבועי, עלו S&amp;P 500 ונאסד"ק ב-0.7% ו-0.8, בהתאמה. דאו ג'ונס הוסיף לערכו השבוע 1.1%. העליות היום נרשמו על רקע אופטימיות שהביע יועצו של טראמפ לארי קודלו ממצב שיחות הסחר: "אנו מתקרבים להשגת הסכם סחר עם סין", הוא אמר; במקביל קיבלו המשקיעים עידוד מעלייה של 0.3% שנרשמה במכירות הקמעונאיות באוקטובר, לאחר ירידה שנרשמה בפרמטר זה בספטמבר. בלטה בעליות: מניית אפלייד מטיריאלז שזינקה ב-8.8% לאחר דוחות הרבעון השלישי.</p>
      <p><b>21:35 -</b> מחיר הנפט הגולמי מסוג WTI עלה היום ב-1.7% (95 סנט) ונקבע על 57.7 דולר לחבית. בסיכום שבועי, עלה מחיר הזהב השחור ב-0.8%. העליות במחיר הנפט תודלקו בקריאה השבועית של נתוני Baker Hughes שמצביעים על ירידה - זה השבוע הרביעי ברציפות - במספר קידוחי הנפט הפעילים בארה"ב, נתון המצביע על ירידה בהיקף ייצור הנפט. מוקדם יותר ירד מחיר הזהב ב-0.3% ונקבע על 1,468.5 דולר לאונקיה. בסיכום שבועי, עלה מחיר המתכת היקרה ב-0.4%.</p>
      <figure>
        <img src="https://images1.calcalist.co.il/PicServer3/2019/05/18/906581/6_l.jpg"/>
        <figcaption>שדה נפט של אקסון מוביל <br/>צילום: רויטרס</figcaption>
      </figure>
      <p><b>19:00 -</b> הבורסות המובילות באירופה ננעלו היום בעליות שערים. מדד Euro Stoxx 50 עלה ב-0.6% בהובלת בורסת פריז שרשמה עלייה של 0.7%. בורסת פרנקפורט התחזקה אף היא ב-0.5%, ובורסת לונדון עלתה ב-0.1% בלבד. במסחר בצרפת בלטה סנופי עם עלייה של 1.7%. בגרמניה פולקסווגן התחזקה ב-2%, וב.מ.וו הוסיפה לערכה 1.6%. בבריטניה מניית גלנקור רשמה עלייה של 1.9%.</p>
      <p><b>18:30 - </b>העליות במדדים המובילים בניו יורק מתחזקות בשעה זו - נאסד"ק עולה ב-0.6%, ו-S&amp;P 500 ודאו ג'ונס מוסיפים לערכם 0.5%. העליות נרשמות על רקע האופטימיות ממצב שיחות הסחר (ראו דיווח קודם), אך גם לאחר עליות של 0.3% שנרשמו במכירות הקמעונאיות באוקטובר. בספטמבר נרשמה ירידה של 0.3% במכירות הקמעונאיות. הצפי היה לעלייה של 0.2% במכירות הקמעונאיות. עם זאת, להוציא מכוניות ודלק, המכירות עלו ב-0.1% בלבד, הרבה מתחת לצפי לעלייה של 0.4% בפרמטר זה.</p>
      <figure>
        <img src="https://images1.calcalist.co.il/PicServer3/2018/10/10/851611/1L.jpg"/>
        <figcaption>קניות בארה"ב בבלאק פריידי <br/>צילום: רויטרס</figcaption>
      </figure>
      <p><b>16:30 -</b> המדדים המובילים בוול סטריט פתחו את המסחר היום בעליות שערים וכל שלושת המדדים המשיכו לשבור שיאים גם בפתיחה. נאסד"ק זינק ב-0.5%, S&amp;P 500 עלה ב-0.3%, ודאו ג'ונס הוסיף לערכו 0.2%. העליות נרשמות על רקע אמירתו של יועצו הכלכלי של טראמפ לארי קודלו אתמול כי ארה"ב מתקרבת להשגת הסכם סחר עם סין. בולטת במסחר אפלייד מטיריאלס שמזנקת ביותר מ-7% לאחר שהכתה את תחזיות המשקיעים בדוחות הרבעון השלישי.</p>
      <p><b>16:25 -</b> הפד מדווח כי בחודש אוקטובר נרשמה בארה"ב הירידה החדה ביותר בתפוקה התעשייתית ב-17 החודשים האחרונים. מדובר על ירידה בשיעור של 0.8%, ובניטרול מכוניות וחלקי חילוף מדובר בירידה של 0.5%.</p>
      <p>הירידה היא החדה ביותר שנרשמה מאז מאי 2018, והיא הירידה השלישית בארבעת החודשים האחרונים. הצפי היה לירידה של 0.5% בלבד. יצוין כי הנתונים הושפעו מאוד מהשביתה במפעלי ג'נרל מוטורס שהפילה את תפוקת ייצור כלי הרכב ביותר מ-7%.</p>
      <p><b>15:00</b> - החוזים העתידיים על המדדים המובילים בניו יורק עולים בעד 0.4%. </p>
      <p>חברת השבבים האמריקאית אנבידיה עקפה את התחזיות והמניה עולה במסחר המוקדם בניו יורק ב-0.3% (ירדה ב-0.9% במסחר המאוחר אמש), לאחר פרסום הדוחות של הרבעון השלישי: הרווח המתואם למניה עמד על 1.78 דולר, לעומת 1.97 דולר ברבעון המקביל אשתקד וצפי אנליסטים של 1.58 דולר. ההכנסות עמדו על 3.01 מיליארד דולר לעומת 3.18 מיליארד דולר ברבעון המקביל, ומעל התחזיות שעמדו על 2.92 מיליארד דולר. זהו הרבעון הרביעי ברציפות שהחברה עומדת בתחזית הרווח המתואם למניה.</p>
      <p>חברת השבבים האמריקאית אפלייד מטיריאלס היכתה את התחזיות, לאחר פרסום הדוחות הרבעוניים והמניה מזנקת ב-5.8% במסחר המוקדם בוול סטריט (עלתה במסחר המאוחר אמש ב-4%): ההכנסות אמנם ירדו ל-3.75 מיליארד דולר ברבעון השלישי, מ-4.01 מיליארד דולר ברבעון המקביל אשתקד, אך הצפי עמד על 3.68 מיליארד דולר. הרווח המתואם למניה ירד אף הוא ל-0.8 דולר ברבעון השלישי, מ-0.97 דולר ברבעון המקביל אשתקד, אך תחזיות האנליסטים עמדו על 0.76 דולר.</p>
      <figure>
        <img src="https://images1.calcalist.co.il/PicServer3/2018/08/26/842347/306455277_1-8_l.jpg"/>
        <figcaption>מעבדה של אפלייד <br/>צילום: בלומברג</figcaption>
      </figure>
      <p><b>12:15</b> - הביקוש לנפט גדל ב-1.1 מיליון חביות ביום ברבעון השלישי, כמעט פי שניים מהגידול ברבעון השני שעמד על 435 אלף חביות. כך לפי נתונים שפרסמה סוכנות האנרגיה הבינלאומית (IEA). המדינה שרשמה את העלייה הגבוהה ביותר היא סין - גידול של 640 אלף חביות ביום. הסוכנות צופה כי ברבעון הרביעי יירשם גידול בביקוש של 1.9 מיליון חביות ביום. מחיר הנפט הגולמי מסוג WTI עלה ב-16.5%מתחילת השנה, ומסוג ברנט - ב-12.9%. עוד עולה מהנתונים כי היצע הנפט גדל ב-1.5 מיליון חביות ביום באוקטובר. הסוכנות מסרה כי הנתונים האחרונים מדגישים את השונות שבין שוק הנפט הרגוע כיום, לבין המתחים הגיאו-פוליטיים: "השלווה הזאת נתמכת מההיצע ומהמלאי הגבוה. דבר זה צפוי להחמשך ב-2020, מאחר שמדינות שאינן חברות באופ"ק צפויות להגדיל את הייצור שלהן ב-2.3 מיליון חביות ביום".</p>
      <figure>
        <img src="https://images1.calcalist.co.il/PicServer3/2018/09/13/846953/1L.jpg"/>
        <figcaption>קידוח מס <br/>צילום: גטי אימג'ס</figcaption>
      </figure>
      <p><b>10:30</b> - המסחר בבורסות באירופה נפתח בעליות שערים. פוטסע בולנדון מטפס ב-0.4%, קאק בפריז ודאקס בפרנקפורט מוסיפים 0.5% לערכם. מדד יורו סטוקס 600 עולה ב-0.4%.  </p>
      <p>הבורסה בשנגחאי ננעלה בירידה של 0.6%.</p>
      <p><b>10:00</b>  - עליבאבא <a href="https://www.calcalist.co.il/markets/articles/0,7340,L-3773790,00.html">הכריזה על תמחור מניותיה לקראת רישומה המשני בבורסה בהונג קונג </a>במהלכו היא צפויה לגייס עד 13.8 מיליארד דולר. ענקית המסחר האלקטרוני הסינית תנפיק 500 מיליון מניות רגילות חדשות ועוד 75 מיליון מניות באופציות "גרין שו" (Green Shoe). דבר זה מאפשר לבנקים העוסקים בחיתום את היכולת למכור יותר מניות מהכמות המקורית שהוצעה. מתוך 500 מיליון המניות, 12.5 מיליון ישמרו למשקיעים בקמעונאות. לעליבאבא שמורה האפשרות להגדיל את החלק המוצע למשקיעים בקמעונאות ל-50 מיליון מניות או 10% מסך ההצעה.</p>
      <figure>
        <img src="https://images1.calcalist.co.il/PicServer3/2019/11/10/946352/8_l.jpg"/>
        <figcaption>יום הרווקים הסיני בעליבאבא <br/>צילו: גטי אימג'ס</figcaption>
      </figure>
      <p><b>08:00</b> - רוב הבורסות באסיה נסחרות הבוקר במגמה חיובית. ברקע: אמירות מצד הבית הלבן שלפיהן ארה"ב וסין קרובות להסכם סחר. אמש <a href="https://www.calcalist.co.il/markets/articles/0,7340,L-3773671,00.html">ננעלו הבורסות בוול סטריט ביציבות</a>.</p>
      <p>מדד ניקיי בטוקיו ננעל הבוקר בעלייה של 0.7%, האנג סנג בהונג קונג מטפס ב-0.2%, ואילו הבורסה בשנגחאי מאבדת 0.2%.</p>
      <p>לארי קודלו, היועץ הכלכלי של הבית הלבן, אמר אמש כי שיחות הסחר בין ארה"ב לסין מתקדמות, וכי הן מתקרבות להשגת הסכם. לדבריו, "למרות שהנשיא טראמפ אוהב את מה שהוא רואה, הוא עדיין לא מוכן להתחייב".</p>
      <p>אתמול אמר שר המסחר הסיני כי שתי המדינות מנהלות "דיונים מעמיקים" על החלק הראשון של הסכם הסחר. לדבריו, ביטול הנכסים שכבר הוטלו הוא תנאי להשגת הסכם.</p>
      <p>סין ביטלה השבוע את האיסור בן חמש השנים על יבוא בשר עוף מארה"ב. בוושינגטון אמרו כי בעקבות כך תייצא ארה"ב לסין בשר עוף בכמיליארד דולר בשנה.</p>
      <figure>
        <img src="https://images1.calcalist.co.il/PicServer3/2018/03/14/803044/13_l.jpg"/>
        <figcaption>לארי קודלאו <br/>צילום: גייג סקידמור, ויקיפדיה</figcaption>
      </figure>
    </article>
  </body>
</html>