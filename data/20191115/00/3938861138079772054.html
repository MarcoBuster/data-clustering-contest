<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_sud-zaboroniv-vidnovlyuvati-kiyivskij-patriarhat/938204"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:55:00+00:00"/>
    <meta property="og:title" content="Суд заборонив відновлювати Київський патріархат"/>
    <meta property="og:description" content="11 листопада Апеляційний суд Києва до&amp;shy;зволив продовжити ліквідацію Київського патріархату. Скасував рішення столичного Окружного адміністративного суду про заборону всіх дій, що стосуватимуться майна Православної церкви. Під час судового засідання віряни Київського патріархату побилися ..."/>
  </head>
  <body>
    <article>
      <h1>Суд заборонив відновлювати Київський патріархат</h1>
      <address><time datetime="2019-11-15T00:55:00+00:00">15 Nov 2019, 00:55</time> by <a rel="author">Наталія ПЕЧИБОРЩ</a></address>
      <figure>
        <img src="https://static2.gazeta.ua/img2/cache/gallery/938/938204_1_w_1200.jpg?v=0"/>
        <figcaption>Віряни та священики ­Київського патріархату зібралися 11 листопада біля столичного ­Апеляційного суду. Намагалися прорватися в зал, де йшло засідання. ­Поліція застосувала сльозогінний газ. ­П’ятьох людей затримали<cite>Автор: ФОТО З САЙТА LB.UA</cite></figcaption>
      </figure>
      <p>11 листопада Апеляційний суд Києва до­зволив продовжити ліквідацію Київського патріархату. Скасував рішення столичного Окружного адміністративного суду про заборону всіх дій, що стосуватимуться майна Православної церкви.</p>
      <p>Під час судового засідання віряни Київського патріархату побилися із працівниками суду. Зі священиками великим хрестом розбили скляні двері. Намагалися прорватися до зали. Правоохоронці застосували сльозогінний газ. П'ятьох людей затримали.</p>
      <p>— Ліквідація Київського патріархату вже йде. Є ліквідаційна комісія та її голова — митрополит Черкаський і Чигиринський Іоан із Православної церкви України, — кажуть у Міністерстві культури. — Суд визнав, що владика Філарет вже не є чинним керівником Патріархії.</p>
      <p>15 грудня торік у Києві пройшов об'єднавчий Собор українських православних церков. Була створена єдина Православна церква України. Її предстоятелем обрали митрополита Епіфанія.</p>
      <p>6 січня ПЦУ отримала від Вселенського патріархату томос — документ, що підтверджує незалежність новоствореної церкви. Умовою його передачі була ліквідація Київського патріархату, який діяв із ­1992-го.</p>
      <p>Навесні цьогоріч патріарх Філарет заявив, що при створенні ПЦУ йому обіцяли не­гласне керівництво церквою, але угоду порушили. Київський патріархат не ліквідований і продовжує існувати, сказав. 25 червня створив власний синод із єпископів, яких відлучила від священнослужіння ПЦУ. Вони провели власний Собор і скасували визнання Православної церкви України.</p>
      <p>— Рішенням суду конфлікт між Епіфанієм і Філаретом не вичерпався, — говорить релігієзнавець Тарас Антошевський, 45 років. — Законослухняність не є рисою радянських людей, а Філарет яскравий представник того покоління. Він роками будував Українську незалежну церкву. Проте все обернулося не так, як він хотів. Вихід із ситуації — відмова від власних амбіцій. Але він цього не зробить. Ситуацією натомість активно спекулює Москва, якій невигідна незалежність нашої церкви.</p>
    </article>
  </body>
</html>