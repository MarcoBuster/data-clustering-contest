<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140663/%D9%86%D8%AE%D8%B3%D8%AA%DB%8C%D9%86-%D8%B5%D9%86%D8%AF%D9%88%D9%82-%D8%A8%D8%A7%D8%B2%D8%A7%D8%B1%DA%AF%D8%B1%D8%AF%D8%A7%D9%86%DB%8C-%D8%B3%D9%87%D8%A7%D9%85-%D8%AF%D8%B1-%D9%85%D8%AC%D9%85%D9%88%D8%B9%D9%87-%D8%B3%D8%A7%D8%AA%D8%A7-%D8%A7%D9%81%D8%AA%D8%AA%D8%A7%D8%AD-%D8%B4%D8%AF-%D9%85%D9%87%D9%85%D8%AA%D8%B1%DB%8C%D9%86-%D9%85%D8%B2%D8%A7%DB%8C%D8%A7"/>
    <meta property="og:site_name" content="boursepress.ir"/>
    <meta property="article:published_time" content="2019-11-15T00:15:00+00:00"/>
    <meta property="og:title" content="نخستین صندوق بازارگردانی سهام در مجموعه ساتا افتتاح شد/مهمترین مزایا"/>
    <meta property="og:description" content="مدیرعامل گروه مالی ساتا از آغاز بکار رسمی صندوق سرمایه‌گذاری اختصاصی بازارگردانی مهرگان و واحد معاملات کالایی کارگزاری آرمون بورس خبر داد."/>
  </head>
  <body>
    <article>
      <h1>نخستین صندوق بازارگردانی سهام در مجموعه ساتا افتتاح شد/مهمترین مزایا</h1>
      <address>
        <time datetime="2019-11-15T00:15:00+00:00">15 Nov 2019, 00:15</time>
      </address>
      <p>
        <i>مدیرعامل گروه مالی ساتا از آغاز بکار رسمی صندوق سرمایه‌گذاری اختصاصی بازارگردانی مهرگان و واحد معاملات کالایی کارگزاری آرمون بورس خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمد هاشمی نژاد اظهار داشت: یکی از مهم‌ترین دغدغه‌ها و درخواست‌های همیشگی سهامداران از مجموعه ساتا لزوم حمایت قیمتی از ارزش سهام شرکت‌های بورسی در ایام نوسانی و بحرانی بازار است. لذا در یک اقدام ارزشمند، مصوبه حمایت از سهام بورسی مجموعه در قالب نهاد مالی با عنوان صندوق بازارگردانی به تصویب رسید تا سهامداران و کلیه ذی‌نفعان از عملکرد و برکات این موضوع، بهره‌مند شوند.</p>
      <p>وی ادامه داد: مدیریت دارایی‌ها و بازارگردانی سهام گروه هم متضمن حفظ اعتبار و جایگاه شرکت‌های ساتا در بازار سرمایه است تا سرمایه‌گذاران با اطمینان و اعتماد برای سرمایه‌گذاری در مجموعه ساتا، ورود کنند.راه‌اندازی صندوق بازارگردانی مهرگان در بستر فناوری‌های نوین و بهره‌مندی از معاملات الگوریتمی، گام بسیار اثربخشی برای ارتقای کارایی و شفافیت و در نهایت اعتمادسازی در بازار بشمار می‌رود. مجموعه این اقدامات واقعی شدن ارزش سهام شرکت‌های ساتا در بازار سرمایه و فراهم شدن شرایط برد-برد خواهد بود.</p>
      <p>این مقام مسئول به ویژگی‌های این صندوق اشاره کرد و گفت: مهم‌ترین مزایای راه‌اندازی صندوق شامل مواردی از قبیل مدیریت حرفه‌ای دارایی‌ها، تنوع‌بخشی سبد سرمایه‌گذاری، تنوع استراتژی، نقد شوندگی بهینه دارایی‌ها، صرفه‌جویی در مقیاس، کاهش هزینه معاملات و داشتن ایستگاه معاملاتی برای انجام معاملات است که می‌تواند چشم‌انداز مثبتی را برای حفظ و ارتقای ارزش سهام، موجب شود.</p>
      <p>هاشمی نژاد در خصوص بهره‌مندی از معاملات الگوریتمی برای مدیریت صندوق مهرگان گفت: معاملات الگوریتمی در بازارهای مالی به معنای استفاده از برنامه‌های رایانه ای برای ورود سفارش‌های معاملاتی است. معاملات الگوریتمی کاربرد گسترده‌ای در شرکت‌های تأمین سرمایه، صندوق‌های بازنشستگی و صندوق‌های سرمایه‌گذاری مشترک دارد. در این معاملات یک یا چند الگوریتم در انتخاب و اعمال سفارش‌ها، بدون دخالت انسان تصمیم‌گیری و اجرا می‌شود و بر اساس این روش، پیش‌بینی‌ها و تصمیمات بر پایه مدل و تئوری احتمالات ایجاد می‌شود.</p>
      <p>وی به قابلیت دیگر این صندوق اشاره کرد و گفت: صندوق بازارگردانی مهرگان، اولین و تنها صندوق بازارگردانی با قابلیت محاسبه NAV جداگانه برای هر نماد (Multi NAV) در مجموعه ساتا است. این قابلیت باعث می‌شود سهام سایر شرکت‌های گروه نیز تحت عملیات بازارگردانی قرار گیرد و در نهایت ثروت تمامی ذی‌نفعان و بازنشستگان و سهامداران گروه ساتا، افزایش یابد.</p>
      <p>هاشمی نژاد به افتتاح رسمی واحد معاملات کالایی کارگزاری آرمون بورس اشاره کرد و گفت: هم‌زمان با رویداد افتتاح صندوق بازارگردانی، آغاز بکار رسمی و نمادین واحد کالایی کارگزاری آرمون بورس نیز صورت گرفت و این کارگزاری با اخذ این مجوز به دنبال تکمیل زنجیره ارزش برای ارائه خدمات به متقاضیان در بازار سرمایه است.</p>
      <p>انتهای پیام</p>
    </article>
  </body>
</html>