<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_rosiyani-zasudili-shistoh-krimskih-tatar/938203"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:45:00+00:00"/>
    <meta property="og:title" content="Росіяни засудили шістьох кримських татар"/>
    <meta property="og:description" content="Південний окружний військовий суд у російському Ростові-на-Дону засудив шістьох кримських татар. За участь в ісламському русі &quot;Хізб-ут-Тахрір&quot; у тюрму на 19 років відправили Мусліма Алієва, Інвера Бекірова &amp;mdash; на 18 років. Емір-Усеїн Куку та Вадим Сірук отримали по 12 років. Також на сім ..."/>
  </head>
  <body>
    <article>
      <h1>Росіяни засудили шістьох кримських татар</h1>
      <address><time datetime="2019-11-15T00:45:00+00:00">15 Nov 2019, 00:45</time> by <a rel="author">Софія СТАРОКОНЬ</a></address>
      <p>Південний окружний військовий суд у російському Ростові-на-Дону засудив шістьох кримських татар. За участь в ісламському русі "Хізб-ут-Тахрір" у тюрму на 19 років відправили Мусліма Алієва, Інвера Бекірова — на 18 років. Емір-Усеїн Куку та Вадим Сірук отримали по 12 років. Також на сім років засудили Арсена Джеппарова, на вісім — Рефата Алімова.</p>
      <p>"Хізб ут-Тахрір" — міжнародна ісламська політична партія, що має на меті об'єднання мусульман. В Росії її членів арештовують зі звинуваченнями в тероризмі. В Україні — дозволена. Після анексії півострова почали переслідувати прихильників партії серед кримських татар. Затримали 55 активістів.</p>
      <p>— Вирок незаконний і необґрунтований, — каже Айдер Азаматов, адвокат засудженого Джеппарова. — У нас є місяць для подання апеляційної скарги, ми отримаємо повний текст вироку. Подивимося, на що суд посилався, виносячи його. Які докази враховував, а які — ні.</p>
    </article>
  </body>
</html>