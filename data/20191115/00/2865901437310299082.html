<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/beron-realan-izlupali-su-nas-po-zadnjici-ovaj-poraz-nas-nece-oboriti/342583"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Beron realan: Izlupali su nas po zadnjici, ovaj poraz nas neće oboriti"/>
    <meta property="og:description" content="Amerikanac tvrdi da je poslednji napad u četvrtoj deonici bio planiran da se odigra baš kako je i izvedeno..."/>
  </head>
  <body>
    <article>
      <h1>Beron realan: Izlupali su nas po zadnjici, ovaj poraz nas neće oboriti</h1>
      <h2>Amerikanac tvrdi da je poslednji napad u četvrtoj deonici bio planiran da se odigra baš kako je i izvedeno...</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>
        <b>Da je prošao jedan od dva velika šuta u produžetku, možda bi sada rezultat bio drugačiji. Da ruka Bilija Berona nije zadrhtala, Crvena zvezda imala bi veće šanse da ostvari pobedu nad Asvelom, jer je američki šuter najčešće bio jedina upotrebljiva napadačka opcija, iako ni sam nije bio u svom elementu.</b>
      </p>
      <p>Crvena zvezda posle osam kola ima šest poraza, a sada je najvažnije pitanje – kako je Crvena zvezda ispustila osam poena viška i izgubila meč u produžetku?<br/><b>“Teško je analizirati utakmicu, a da prethodno nismo pogledali snimak. Jednostavno, nismo rešavali situacije koje smo morali, a oni su nas izlupali po zadnjici“</b>, priznao je <b>Beron</b>.</p>
      <p>Sve novinare prisutne u Zvezdinoj svlačionici zanimalo je – da li je poslednji napad u četvrtom periodu trebalo da ide na <b>Dejana Davidovca</b> i zašto ne na <b>Bilija Berona</b>?<br/><b>“To je bilo skroz u redu, dobili smo promenu odbrambenih igrača, što smo i tražili, tako smo i napali koš. Šteta je što nismo završili na vreme, imali smo situaciju iz drugog plana. Takva je akcija kada se izvuče željeni odbrambeni igrač i napadneš ga prodorom. Da je prošla ’odbojka’, sve bi bilo drugačije“</b>.</p>
      <p>Da li ovakav poraz može da utiče na psihu ekipe?<br/><b>“Ne, idemo dalje“</b>.</p>
      <p>Mnoge je ova završnica podsetila na dešavanja u Tel Avivu pre bezmalo mesec dana...<br/><b>“Da, ni tada nisu ulazili neki važni šutevi, ali smo odbranu igrali dobro u većem delu. Trebalo je samo bolje da odradimo napadačke zadatke“</b>.</p>
      <p>Crvenu zvezdu već u nedelju očekuje novi težak meč, a protivnik u Štark Areni je ujedno i domaćin – Partizan.<br/><b>“Šta da kažem, idemo dalje... Svesni smo da nas čeka velika utakmica, imamo 48 sati da se pripremimo. Ne smemo da dozvolimo da sve ovo utiče na nas. Sigurno nećemo plakati zbog poraza. Sada je važno da odigramo veliku utakmicu u nedelju. Spremni smo da radimo jako već ujutru“</b>.</p>
      <p>Šta mislite da je potrebno izmeniti u odnosu na večeras kako bi se slavilo u nedelju?<br/><b>“Igraće jako na oba kraja terena. Pokušaće da iskoriste naše slabosti i mane iz ovog meča, a mi ćemo morati da poradimo na tome da budemo bolji u napadu, da lopta ide bolje, da budemo konkretniji i brži. Odbrana je sasvim dobra“</b>.</p>
      <figure>
        <img src="https://mozzartsport.com/upload/CKEditor/15.11.2019./7.%20Novi%20dresovi%20za%20FK%20Crvena%20zvezda%20Pavlis%CC%8C%201080x1080.jpg"/>
      </figure>
    </article>
  </body>
</html>