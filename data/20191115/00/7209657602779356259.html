<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/spettacoli/x-factor-2019-eliminati-1.4886916"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-15T00:43:29+00:00"/>
    <meta property="og:title" content="X Factor 2019, live 4. Eliminati a sorpresa i Seawards, Sofia lascia i giudici senza fiato"/>
    <meta property="og:description" content="Due manche ad alta tensione: la civitanovese continua a stupire cantando in francese"/>
  </head>
  <body>
    <article>
      <h1>X Factor 2019, live 4. Eliminati a sorpresa i Seawards, Sofia lascia i giudici senza fiato</h1>
      <h2>Due manche ad alta tensione: la civitanovese continua a stupire cantando in francese</h2>
      <address><time datetime="2019-11-15T00:43:29+00:00">15 Nov 2019, 00:43</time> by <a rel="author">FRANCESCO REPUPILLI</a></address>
      <p>Macerata, 15 novembre 2019 - Una puntata cruciale quella di <b>X Factor 2019</b> di ieri sera: sette i sopravvissuti al giudizio. Per loro il prossimo <b>live</b>, quello degli <b>inediti</b>, aprirà l'ingresso ufficiale nel panorama della discografia italiana. Esplosivo l'opening della serata, con <b>Gianna Nannini</b> che in diretta da Berlino accende il pubblico d'Italia e dell'X Factor Dome di Monza sulle note di «La differenza», il nuovo inedito, per poi cantare «Ragazzo dell'Europa» insieme ai concorrenti. È stato un <b>quarto live di fuoco</b> quello della 13esima edizione del talent targato Sky: i quattro giudici hanno alzato il livello assegnando alle aspiranti star brani che hanno mostrato, oltre al talento, il <b>percorso di crescita </b>artistica fatto finora. Gli otto concorrenti si sono sfidati divisi in <b>due manche</b> da quattro esibizioni ciascuna, <b>Giordana Petralia</b> e i <b>Seawards</b>, i meno votati dal pubblico, si sono giocati il posto al <b>ballottaggio</b>.</p>
      <p>Ha lasciato tutti a bocca aperta <b>Sofia Tornambene</b>, la 17enne <b>civitanovese </b>che con il microfono in mano si trasforma in <b>Kimono</b>. Il brano proposto per lei da <b>Sfera Ebbasta</b> è stato «<b>Papaoutai</b>» di Stromae, in francese, che ha interpretato con forza ed energia lasciando pubblico e giuria senza fiato. Una riconferma per i giudici, con <b>Mara Maionchi</b> che elogia il movimento aggiunto nell'esibizione. «Bravissima – commenta <b>Malika </b>-, questo è proprio il tipo di sfida che intendevo per te. Ti ha donato tantissimo il contenuto del testo e aggiungerei che cantare in francese è una delle cose più difficili del mondo e tu sei stata estremamente brava». «Non era un pezzo facile – aggiunge <b>Samuel </b>-, soprattutto per una voce come la tua, ma sei stata brava». Orgoglioso Sfera Ebbasta della sua pupilla, che ribadisce: «Tu <b>non hai un limite</b>, puoi fare tutto quello che vuoi».</p>
      <p>Ospiti del live <b>Gianna Nannini </b>e <b>Mabel</b>. La rocker italiana appena insignita del premio Tenco 2019 ha scatenato il pubblico all'apertura di serata, annunciando con «La differenza» il suo nuovo disco in uscita oggi e il suo ritorno, a due anni dall'ultimo album, sulla scena musicale. A spezzare le due manche è stata invece la 23enne <b>Mabel</b>, che solo nel Regno Unito conta oltre 3,5 milioni di singoli venduti e oltre un miliardo di stream in tutto il mondo. La star britannica, simbolo nascente della musica internazionale, si è esibita col singolo dei record «Don't call me up» che le ha fatto conquistare quest'anno le classifiche di mezzo pianeta, ottenendo successo in Europa, America e Asia.</p>
      <p>Il <b>verdetto del quarto live di X Factor</b>: ballottaggio in lacrime per <b>Giordana Petralia</b>, che viene <b>salvata </b>dai giudici Mara Maionchi, Malika e Sfera Ebbasta. Lasciano il talent i <b>Seawards</b>. Sono rimasti in sette ora a contendersi la vittoria. A dividerli dall'ambito podio ancora quattro live. Il prossimo appuntamento è fissato per giovedì prossimo.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/macerata/spettacoli/x-factor-2019-live-3-1.4875010"/>
        <a href="https://www.ilrestodelcarlino.it/macerata/spettacoli/x-factor-2019-live-1.4851370"/>
      </related>
    </article>
  </body>
</html>