<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-life/_u-gruziyi-ponovilisya-protesti/938274"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:21:00+00:00"/>
    <meta property="og:title" content="У Грузії поновилися протести"/>
    <meta property="og:description" content="Надвечір 14 листопада у Грузії відновилися масові протестні акції. Причиною виходу людей на вулиці стало невдале голосування в парламенті поправок до конституції про перехід зі змішаної виборчої системи на пропорційну, пише УНІАН із посиланням на місцеві медіа. Після провалу цього ..."/>
  </head>
  <body>
    <article>
      <h1>У Грузії поновилися протести</h1>
      <address><time datetime="2019-11-15T00:21:00+00:00">15 Nov 2019, 00:21</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938274_w_300.jpg?v=0"/>
        <figcaption>У Грузії поновилися протести. Фото: Укрінформ</figcaption>
      </figure>
      <p>Надвечір 14 листопада у Грузії відновилися масові протестні акції.</p>
      <p>Причиною виходу людей на вулиці стало невдале голосування в парламенті поправок до конституції про перехід зі змішаної виборчої системи на пропорційну, пише <a href="https://www.unian.ua/world/10755726-tbilisi-ohopili-masovi-akciji-mer-kaha-kaladze-pokazav-protestuvalnikam-fak-video.html">УНІАН</a> із посиланням на місцеві медіа.</p>
      <p>Після провалу цього рішення представники опозиційних політичних сил, руху "Соромно" та громадські активісти перекрили проїжджу частину проспекту Руставелі. Перехід на пропорційну систему був однією з обіцянок правлячої партії під час вуличних протестів улітку цього року. Одразу після оголошення негативного підсумку голосування кілька депутатів провладної політсили заявили про вихід із неї.</p>
      <p>Протестувальники у центрі Тбілісі закликали людей виходити та приєднуватися до акції та вимагати дострокових виборів. Тим часом влада вже стягує до осердя протестів загони спеціального призначення. У соцмережах активно обговорюють випадок із мером столиці <b>Кахою Каладзе</b> – колишнім футболістом київського "Динамо" та італійського "Мілану". Він проїхав на автомобілі повз пікетувальників і показав комусь характерний жест із піднятим середнім пальцем – це зафільмував оператор одного з місцевих телеканалів.</p>
      <p>Пізніше Каладзе пояснив, що неввічливий жест не призначався учасникам протестної акції біля парламенту, а був скерованих до знайомого, якого він побачив з вікна машини. "Насправді це не призначалося учасникам акції. Яке вам діло до того, які в мене стосунки з моїм другом?" - зауважив Каладзе.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/world-life/_v-gruziyi-vinikli-krivavi-sutichki-cherez-film/937392"/>
      </related>
      <blockquote>Нагадаємо, стихійна акція протесту в Тбілісі почалася після того, як 20 червня, депутат російської Держдуми Сергій Гаврилов взяв участь у засіданні Міжпарламентської асамблеї православ'я, яка відбулася в грузинському парламенті. Він сидів на місці спікера і говорив російською мовою, що обурило грузин і змусило масово вийти на акцію протесту.</blockquote>
    </article>
  </body>
</html>