<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773789,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="תביעה נגד חנות הצילום והאלקטרוניקה B&amp;H בניו יורק: &quot;העלימה מס במיליוני דולרים&quot;"/>
    <meta property="og:description" content="לפי התביעה, החנות המפורסמת, שבבעלות יהודית חרדית, נמנעה במכוון מתשלום של 7 מיליון דולר ב&quot;מס מכירות&quot; על מוצרים שהיא מציעה לצרכנים בהנחות מיידיות. ב-B&amp;H מכחישים: &quot;ההאשמות לא נכונות, לא יפחידו אותנו&quot;"/>
  </head>
  <body>
    <article>
      <h1>תביעה נגד חנות הצילום והאלקטרוניקה B&amp;H בניו יורק: "העלימה מס במיליוני דולרים"</h1>
      <h2>לפי התביעה, החנות המפורסמת, שבבעלות יהודית חרדית, נמנעה במכוון מתשלום של 7 מיליון דולר ב"מס מכירות" על מוצרים שהיא מציעה לצרכנים בהנחות מיידיות. ב-B&amp;H מכחישים: "ההאשמות לא נכונות, לא יפחידו אותנו"</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">שירות כלכליסט</a></address>
      <p>התובע הכללי של ניו יורק הגיש תביעה נגד חנות הצילום והאלקטרוניקה B&amp;H בטענה שהתחמקה מתשלום מס מכירות, המקביל למע"מ בארה"ב, בסך של מיליוני דולרים ב-13 השנים האחרונות.</p>
      <p>B&amp;H שבניו יורק, הנמצאת בבעלות יהודית חרדית ונהנית מפופולריות בקרב ישראלים, מסרה כי התביעה "מקוממת" וכי ההאשמות "פשוט לא נכונות".</p>
      <p>התביעה, עליה דווח לראשונה ב- The Verge, הוגשה אמש בבית המשפט העליון של מדינת ניו יורק. לפי התובע הכללי, חושף שחיתויות גילה למדינה שהחל מ-2006, הקמעונאית נמנעה במכוון מתשלום של 7 מיליון דולר במסים על מכירות של מוצרים שהיא מציעה לצרכנים ב"הנחות מיידיות".</p>
      <p>לפי התביעה, כאשר מציעים הנחות מיידיות, הקמעונאית מפצה את היצרן, ולפיכך צריכה לשלם מס על המחיר המלא של המוצר ולא על המחיר המוזל בו הוא נמכר. B&amp;H, לפי כתב התביעה, לא עשתה זאת, ובכך הכניסה לכיסה 67 מיליון דולר בהחזרים לאורך תקופה של 13 שנים מבלי לשלם מס בסך 7 מיליון דולר על הסכום.</p>
      <figure>
        <img src="https://images1.calcalist.co.il/PicServer3/2019/11/15/947824/1NL.jpg"/>
        <figcaption>B&amp;H <br/>צילום: גטי אימגס</figcaption>
      </figure>
      <p>בתביעה נטען כי B&amp;H עשתה זאת ביודעין, וכי בתכתובות פנימיות בחנות נאמר כי "ל-B&amp;H יש בעיות עם מיסוי מכירות של מוצרים עליהם מוצעת הנחה בחסות הספק".</p>
      <p>התובע הכללי מבקש להטיל על B&amp;H קנסות ופיצויים - ולחייבה להחזיר את כל כספי המסים שלא שולמו. "בנוסף לריבית וקנסות רלוונטיים תחת חוקי המס של מדינת ניו יורק". כמו כן תחויב החנות לגבות ולשלם מס על מכירות של מוצרים בהנחות מיידיות.</p>
      <p>דובר B&amp;H מסר בתגובה: "התובע הכללי טועה לחלוטין - ומנסה לקבוע מיסוי על הנחות בכדי לגרום לניו יורקרים לשלם יותר. B&amp;H אינה קמעונית גדולה, או רשת חסרת פנים; אנחנו מוסד ניו יורקי, אשר עובד כאן יותר מ-50 שנה עם מוניטין מצטיין. מחלקת המס ביצעה אינספור ביקורות ומעולם - אף לא פעם אחת - ציינה את הנוהל הזה.</p>
      <p>B&amp;H לא עשתה דבר לא חוקי, והיא מזועזעת שהתובע הכללי החליט לתקוף חברה ניו יורקית המעסיקה עשרות עובדים בזמן שאינה מעיזה לאתגר את הקמעונאיות הגדולות המפלצתיות ואת המכירות המתבצעות ברשת. התובע הכללי רוצה למסות ניו יורקרים על כסף שלא שילמו. זה דבר לא נכון לעשות, ולא יפחידו אותנו".</p>
    </article>
  </body>
</html>