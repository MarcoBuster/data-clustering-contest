<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/orban-salariile-si-pensiile-vor-fi-date-la-termen-nu-si-banii-celor-intrati-pe-usa-din-dos-18589528"/>
    <meta property="og:site_name" content="BusinessMagazin"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Orban: Salariile şi pensiile vor fi date la termen. Nu şi banii celor intraţi pe uşa din dos"/>
    <meta property="og:description" content="Salariile şi pensiile vor fi plătite la termen, spune premierul Ludovic Orban. Salariile celor care au intrat „pe uşa din dos în instituţiile publice, pe bază de carnet de partid sau pile” vor fi, însă, sistate."/>
  </head>
  <body>
    <article>
      <h1>Orban: Salariile şi pensiile vor fi date la termen. Nu şi banii celor intraţi pe uşa din dos</h1>
      <address><time datetime="2019-11-15T00:00:00+00:00">15 Nov 2019</time> by <a rel="author" href="https://www.businessmagazin.ro/autor/departamentul-corespondenti" target="_blank">Departamentul Corespondenţi</a></address>
      <h3>Orban: Salariile şi pensiile vor fi date la termen. Nu şi banii celor intraţi pe uşa din dos</h3>
      <p>Salariile şi pensiile vor fi plătite la termen, spune premierul Ludovic Orban. Salariile celor care au intrat „pe uşa din dos în instituţiile publice, pe bază de carnet de partid sau pile” vor fi, însă, sistate.</p>
      <p>Ludovic Orban a fost întrebat vineri, într-o conferinţă de presă la Braşov, dacă salariile şi pensiile vor fi plătite la termen.</p>
      <p>„În ce ne priveşte, onorăm toate cheltuielile necesare bugetului. Ceea ce vom considera cheltuieli ne necesare le vom face să dispară. Pensiile vor fi plătite la termen, dar nu vom plăti în continuare salariile celor care au intrat pe uşa din dos în instituţiile publice, pe bază de carnet de partid sau pe bază de pile şi rubedeniile clientelei politice ale PSD”, a răspuns Orban.</p>
      <p>Acesta s-a referit şi la reducerea aparatului birocratic.</p>
      <p>„Ştiţi foarte clar că am declanşat un proces de refacere a capacităţii administrative a instituţiilor guvernamentale. De asemenea, e un proces de reducere a dimensiunii aparatului birocratic, am început cu reducerea numărului de ministere, vom continua cu reducerea numărului de entităţi publice aflate în subordinea Guvernului şi în subordinea ministerelor, astfel încât să asigurăm o administraţie cât mai eficientă, mai lipsită de proceduri inutile care să asigure fluenţa tuturor proceselor administrative necesare pentru servicii de calitate”, a afirmat premierul.</p>
    </article>
  </body>
</html>