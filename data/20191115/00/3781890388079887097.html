<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741742"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T00:20:00+00:00"/>
    <meta property="og:title" content="เก๋งเสียหลักคว่ำล้อชี้ฟ้าไฟลุก หนีตายวุ่นปิดถนนเคลียร์"/>
    <meta property="og:description" content="ขับมาดีๆ เป็นอย่างนี้ได้งัย? หนุ่มควบเก๋งเสียหลักส่ายไปมาบนถนนรัชดาฯ พุ่งชนแบริเออร์ขอบทางก่อนพลิกคว่ำหงายท้องล้อชี้ฟ้า เพลิงลุกไหม้เสียหายทั้งคัน โชคยังดีได้รับบาดเจ็บแต่มีสติหนีรอดออกจากรถได้"/>
  </head>
  <body>
    <article>
      <h1>เก๋งเสียหลักคว่ำล้อชี้ฟ้าไฟลุก หนีตายวุ่นปิดถนนเคลียร์</h1>
      <address>
        <time datetime="2019-11-15T00:20:00+00:00">15 Nov 2019, 00:20</time>
      </address>
      <p>
        <b>ขับมาดีๆ เป็นอย่างนี้ได้งัย? หนุ่มควบเก๋งเสียหลักส่ายไปมาบนถนนรัชดาฯ พุ่งชนแบริเออร์ขอบทางก่อนพลิกคว่ำหงายท้องล้อชี้ฟ้า เพลิงลุกไหม้เสียหายทั้งคัน โชคยังดีได้รับบาดเจ็บแต่มีสติหนีรอดออกจากรถได้</b>
      </p>
      <p>เมื่อเวลา 03.30 น.วันที่ 15 พ.ย. ร.ต.อ.ธีฬะเกียรติ ฑีฆะบุตร รอง สว.(สอบสวน) สน.พหลโยธิน รับแจ้งมีอุบัติเหตุรถยนต์พลิกคว่ำ บนถนนรัชดาภิเษก ขาเข้า ก่อนทางลงอุโมงค์ลอดแยกรัชโยธิน แขวงและเขตจตุจักร กทม. จึงรุดตรวจสอบพร้อมเจ้าหน้าที่จราจร สน.พหลโยธิน และอาสาสมัครมูลนิธิป่อเต็กตึ๊ง ที่เกิดเหตุอยู่ช่วงแยกทางลงอุโมงค์ บริเวณแบริเออร์คอนกรีตกั้นขอบทางมีรอยเฉี่ยวชนและรอยครูดไถลที่พื้นถนนเป็นทางยาวประมาณ 50 เมตร พบรถเก๋งยี่ห้อมาสด้า 2 สีดำ หมายเลขทะเบียน 6 กร 6629 กรุงเทพมหานคร สภาพพลิกคว่ำหงายท้องล้อชี้ฟ้าและมีเพลิงลุกไหม้ห้องเครื่องยนต์ เจ้าหน้าที่จึงช่วยเหลือและใช้ถังสารเคมีฉีดดับไฟโดยใช้เวลาเพียง 5 นาทีเพลิงจึงสงบลง ก่อนนำตัวคนขับทราบชื่อ นายธนพงศ์ เขียวชอุ่ม อายุ 26 ปี ซึ่งมีอาการได้รับบาดเจ็บที่แขนขวาและริมฝีปากแตก นำส่ง ร.พ.เกษมราษฎร์ ประชาชื่น โดยบริเวณที่เกิดเหตุเจ้าหน้าที่จราจรได้ปิดเส้นทางถนนชั่วคราวก่อนนำรถยกมาเคลื่อนย้ายรถยนต์ดังกล่าวออกพ้นพื้นที่และเปิดการจราจรได้ตามปกติ</p>
      <figure>
        <img src="https://www.dailynews.co.th/admin/upload/20191115/news_RpqhNoVXgF060646_533.jpg?v=20191115122?v=3059"/>
      </figure>
      <p>จากการสอบสวนนายธนพงศ์ ให้การว่า ก่อนเกิดเหตุได้ขับรถคันดังกล่าวไปเปลี่ยนใส่ยางอะไหล่ล้อหน้าด้านขวา เนื่องจากล้อหน้าลมยางรั่ว หลังจากนั้นจึงขับรถกลับบ้านพักโดยมีเพื่อนขับรถอีกคันวิ่งตามอยู่ด้านหลังมาด้วย เมื่อมาถึงช่วงก่อนทางลงอุโมงค์พบว่ารถมาสด้า 2 ขับวิ่งส่ายไปมาเสียหลักพุ่งชนแบริเออร์ขอบทางก่อนที่รถจะเหินลอยลงกระแทกพื้นถนนไถลครูด และจู่ๆ ก็มีเปลวไฟลุกพรึบที่ห้องเครื่องยนต์  เบื้องต้นเจ้าหน้าที่คาดว่าผู้ขับขี่น่าจะมีอาการหลับในขณะขับรถก่อนจะเกิดอุบัติเหตุในครั้งนี้ อย่างไรก็ตาม จะต้องตรวจสอบภาพจากกล้องวงจรปิดและสอบปากคำหาข้อเท็จจริงต่อไป</p>
    </article>
  </body>
</html>