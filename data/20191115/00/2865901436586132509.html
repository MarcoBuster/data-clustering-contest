<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/upoznajte-direktora-iz-snova-produzio-van-der-sar/342562"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Upoznajte direktora iz snova: Produžio Van der Sar"/>
    <meta property="og:description" content="Ajaks balansira između supremacije u Holandiji i uslovnog siromaštva u Evropi"/>
  </head>
  <body>
    <article>
      <h1>Upoznajte direktora iz snova: Produžio Van der Sar</h1>
      <h2>Ajaks balansira između supremacije u Holandiji i uslovnog siromaštva u Evropi</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">Dejan Stanković</a></address>
      <p>Proslavljeni asovi u direktorskim funkcijama. Probali su mnogi na raznim mestima u Evropi, ali retko gde se primilo kao sa <b>Markom Overmarsom </b>i <b>Edvinom van der Sarom</b> u Ajaksu. Ima naravno i do samog kluba, jer u Amsterdamu ih od malih nogu uče šta znači taj grčki heroj oivičen crvenom bojom u grub na grudima. Ali ima i do njih samih. Malo ko je tako uspešno uskočio iz kopački u fotelju kao<b> Overmars</b> i <b>Van der Sar</b>. A nakon što je ovaj prvi produžio boravak u holandskom gigantu, sada je to učio i legendarni golman. <b>Van der Sar </b>je produžio ugovor sa Ajaksom do 2023. godine!</p>
      <p>Verovatno nigde u svetu fudbala vest o novom ugovoru sa direktorom ne bi bila pozdravljena sa toliko emocija. Ali pomenuti dvojac je zaista impresionirao.<b> Van der Sar</b> je u klub stigao još 2010. na poziv Ajakosve ikone <b>Johana Krojfa</b>, ali je isprva bio direktor marketinga. Od novembra 2016. je predsednik i generalni menadžer kluba. I mada su prethodno mnogi smatrali da je on jednostavno previše fin za biznis – a fudbal je odavno biznis – sada će svi potpisati da je <b>Van der Sar</b> sazreo u jednog od najozbiljnijih funkcionera Starog kontinenta. Nije tajna ni da su ga u Mančester junajted ozbiljno uzimali u razmatranje kad se pisalo o novom direkotru fudbala na Old Trafordu, iako je u Ajaksu<b> Van der Sar</b> uglavnom imao druga zaduženja, dok se samom igrom i sportskim pitanjima bavio <b>Overmars</b>.</p>
      <p>Po svemu sudeći od toga nema ništa. Ne krije <b>Van der Sar</b>, Ajaks mu je dao šansu, Ajaksu je dužan. Na stranu to što je lepo što mu se dešava i zaslužio.<br/>“<b>Kad me je Johan Krojf zamolio da dođem u klub rekao je: ‘Ti znaš kako je živeti pod pritiskom, kako je kad braniš penal pred punim stadionom, kako je kad osvajaš trofeje pred 70.000 ljudi ili kako je kad u 90. minutu primiš gol koji nisi smeo’. A ja sam sve to proživeo. I taj prtljag koji nosim pomaže na ovoj funkciji</b>”, pojašanjavao je pre godinu dana u intervjuu za <i>Voetbal International</i>.</p>
      <p>U međuvremenu su<b> Overmars</b> i on oformili generaciju koja je u 95. minutu ispustila plasman u finale Lige šampiona, pa su prodali <b>Matijsa De Lihta </b>i <b>Frenkija de Bura</b> za 150.000.000 evra i sad – ekipa igra još bolje, a Ajaks zarađuje još više. Nije uvek bilo tako. Seća se <b>Van der Sar</b> i kad je kroz suze govorio na konferenciji za novinare, seća se i kako je pre koju godinu posle poraza od PSV-a u borbi za titulu morao da ide pred navijače da sluša njihove uvrede, ali tako bar spasi fudbalere od ćuški.<br/>“<b>Kritike mora da bude. I tu smo dobri ovde u Amsterdamu. Nemam problem s tim, sve dok ima granice i dok se ne diraju igrači. Ali razumem navijače, bolela je izgubljena titula u Ajndhovenu. I kad se izgubi, uvek su krivi trener i uprava. Ne bežim od toga. Zato sam i izabrao ovaj posao, a nisam otišao da budem trener golmana</b>”.</p>
      <p>Takvo razmišljanje ga je i dovelo do Ajaksa. I ne samo Ajaksa. <b>Van der Sar</b> je i potpredsednik Asocijacije evropskih klubova (ECA), pa je bio i član Uefine komisije koja je odlučivala o budućnosti Lige Evrope za period od 2021. do 2024, član je Fifine komisije za fudbalske akcionare… Možemo da njegove funkcije nabrajamo još dugo, ali nije to ni poenta. Pominjemo samo da biste shvatili koliko je u stvari svestran čovek.<br/>“<b>Uvek sam i bio. Kao golman nikad nisam mogao da razmišljam samo o sebi. Moraš da se postaraš i da defanzivci dobro stoje, da gledaš širu sliku. Uvek sam čitao novine od prve do poslednje strane, i ekonomiju i spoljnu politiku, a pratim i druge sportive, od odbojke do klizanja</b>”.</p>
      <p>I sad prati dalji razvoj situacije u evropskom fudbalu. Iz specifične situacije. Jer Ajaks dolazi iz zemlje čije tržište jednostavno ne može da parira engleskom, španskom ili nemačkom. Ne može da garantuje toliku finansijsku stabilnost. I zato je Ajaks na strani malih kad se bore protiv zatvorene Superlige.</p>
      <figure>
        <img src="https://mozzartsport.com/upload/CKEditor/15.11.2019./2017-05-24T172403Z_138648243_MT1ACI14797448_RTRMADP_3_SOCCER-EUROPA-FINAL.JPG"/>
      </figure>
      <p>Sa druge strane, u Holandiji je baš Ajaks taj koji je povlašćen, koji drugima otima najtalentovanije igrače, koji uzima najviše novca od TV prava. Uostalom, nigde se novac ne deli tako neravnopravno kao u Erediviziji. Ajaksu 8.500.000 evra. Većini ni blizu 1.000.000. Ipak, protivi se ideji nekih klubova, Utrehta recimo, da Holanđani osnuju zajedničku, tzv. Atlantsku ligu, sa klubovima iz zemalja kakve su Škotska, Belgija i Danska. Smatra da je pravi put da Eredivizija izbori za veće ugovore.<br/>“<b>Da zaradimo više, a ne da podelimo šta već imamo</b>”, <b>Van der Sarova</b> je filozofija.</p>
      <p>Manji holandski klubovi primetiće da je to pomalo licemerno, jer opet će Ajaks najviše izvući. Ali <b>Van der Sar</b> ima spreman odgovor.<br/>“<b>Tako je, ali Ekselsior može da dovede dobrog igrača za 50.000 evra, a mi bismo morali da uložimo još 400.000 evra kako bi ga izbrusili za naš nivo. Drugim rečima, mali klub sa 1.000.000 evra može da dobije mnogo više nego Ajaks sa 1.000.000</b>”, brani <b>Van der Sar</b> svoju poziciju.</p>
      <p>Rešenje za holandski fudbal vidi u boljim nastupima u Evropima. Zato smatra da će osnivanje Konferencije, trećeg evropskog takmičenja, biti odlična stvar za klubove iz srednjih i najsiromašnijih kontinentalnih liga. Mada je tu pomalo kontradiktoran. Jer dok tvrdi da niko ne želi da gleda kako Barselona, Bajern ili Mančester Siti tresu nekog sa po 6:0 u  grupnoj fazi Ligi šampiona ne smeta mu dok to u Erediviziji njegov Ajaks radi NAC Bredi recimo.<br/>“<b>Problem je naravno što svako gleda svoj interes</b>”, odgovara dok objašnjava svoju ulogu u evropskim komisijama, između ostalog i one koja pokušava da zaštiti klubove koji proizvode igrače.</p>
      <p>Ne misle se tu samo na Ajaks naravno, već i na one holandske kojima Ajaks otima najtalentovanije igrače.</p>
      <p>Da se vratimo samo na čas na to treće evropsko takmičenje i kako bi ono moglo da doprinese nacionalnim takmičenjima…<br/>“<b>Mi smo sve bliži vrhunskom evropskom fudbalu, ali neki naši klubovi posustaju. A nama su potrebne jake prvenstvene utakmice da bismo bili što spremniji za duele na život i smrt u Evropi, jer uz nju dodatno rasteš. I to treće takmičenje nam garantuje da nećemo ostati praznih šaka kao pre dve sezone ili kao Fajenord prošle. Takođe, zalažem se za to što veći broj timova u nacionalnim ligama ide u baraž za ispadanje i promociju, neka bude čak i dva ili tri direktna mesta. Treba nam više borbe</b>”.</p>
      <p>Treba im, jer Ajaks nikad neće moći da računa na superbogate investitore iz Kine ili sa Bliskog istoka. Uveren je <b>Van der Sar</b>.<br/>“<b>Blo je investitora koji su se nudili, ali ih uvek odmah otpišem. Investitor bi vršio pritisak na našu filozofiju, a zaista veliki novac, onaj sa kojim napadaš Ligu šampiona, neće doći na malo tržište kakvo je holandsko. Neće neko tek tako da dođe i da nam da 700.000.000 evra. Nikad nećemo moći da se takmičimo sa Realom, Barselonom ili Mančester junajtedom, ali bismo mogli da se ugnezdimo negde ispod. Da budemo uvek u četvrtfinalu Lige šampiona. To je realna amcija, a za tako nešto treba nam godišnji budžet od 150.000.000 evra</b>”.</p>
      <p>Direktor iz snova svakog fudbalskog fanatika.  <b>Edvin van der Sar</b>.</p>
      <figure>
        <img src="https://mozzartsport.com/upload/CKEditor/15.11.2019./7.%20Novi%20dresovi%20za%20FK%20Crvena%20zvezda%20Pavlis%CC%8C%201080x1080.jpg"/>
      </figure>
    </article>
  </body>
</html>