<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621573/%DA%86%D9%87-%D8%A8%D8%B1-%D8%B3%D8%B1-%D9%81%D9%88%D8%AA%D8%A8%D8%A7%D9%84%E2%80%8C%D9%85%D8%A7%D9%86-%D8%A2%D9%85%D8%AF%D9%87-%DA%A9%D9%87-%D9%85%D9%82%D8%A7%D8%A8%D9%84-%D8%B9%D8%B1%D8%A7%D9%82-%D9%88-%D8%A8%D8%AD%D8%B1%DB%8C%D9%86-%D8%B4%DA%A9%D8%B3%D8%AA-%D9%85%DB%8C%E2%80%8C%D8%AE%D9%88%D8%B1%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T00:08:00+00:00"/>
    <meta property="og:title" content="چه بر سر فوتبال‌مان آمده که مقابل عراق و بحرین شکست می‌خوریم؟"/>
    <meta property="og:description" content="مجید نامجومطلق، پیشکسوت فوتبال کشورمان اعتقاد دارد که مسعود شجاعی بهتر است خودش از تیم ملی کناره‌گیری کند."/>
  </head>
  <body>
    <article>
      <h1>چه بر سر فوتبال‌مان آمده که مقابل عراق و بحرین شکست می‌خوریم؟</h1>
      <h2>نامجو مطلق:</h2>
      <address>
        <time datetime="2019-11-15T00:08:00+00:00">15 Nov 2019, 00:08</time>
      </address>
      <p>
        <i>مجید نامجومطلق، پیشکسوت فوتبال کشورمان اعتقاد دارد که مسعود شجاعی بهتر است خودش از تیم ملی کناره‌گیری کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مجید نامجومطلق درباره شکست 2 بر یک تیم ملی فوتبال ایران مقابل عراق در گروه C مرحله دوم انتخابی جام جهانی 2022 قطر و جام ملت‌های 2023 چین، اظهار داشت: تیم ملی بازی خوبی انجام نداد و متأسفانه باید بگویم عراق بهتر از ما بود. این شکست زنگ خطری برای فوتبال ایران خواهد بود.</p>
      <p>عراق حریف سنتی و دیرینه ما بوده است و بازی با این تیم همیشه حساسیت‌های خودش را دارد، اما این کشور در حال حاضر اوضاع مناسبی ندارد. ما با تیمی بازی کردیم که حتی اجازه بازی در کشور خود را ندارد، اما همین تیم راحت ما را شکست داد. اینجاست که باید تفکرمان را عوض کنیم و براساس زنگ خطری که به صدا درآمده است، توجه بیشتری به فوتبال‌مان داشته باشیم.</p>
      <figure>
        <img src="https://aftabnews.ir/files/fa/news/1398/8/24/359405_758.jpg"/>
      </figure>
      <p>چرا به تیمی باختیم که مشکلات زیادی در کشورش دارد؟</p>
      <p>وی با انتقاد از عملکرد فنی ملی‌پوشان ایران مقابل عراق تصریح کرد: چطور ممکن است با این همه ستاره و بازیکنان نامی که در اختیار داریم، به تیمی ببازیم که در کشورش مشکلات زیادی دارد؟ باید بپذیریم عراق فوتبال بهتری به نمایش گذاشت و هافبک‌های آنها جنگنده بودند و تمام توپ‌های سوم را با دوندگی صاحب شدند. هافبک‌های ما اصلاً روز خوب‌شان نبود و نمایش بسیار ضعیفی داشتند.</p>
      <p>چه بر سر فوتبال‌مان آمده است؟</p>
      <p>پیشکسوت فوتبال کشورمان افزود: مطمئنم که تیم ملی به‌عنوان تیم اول یا تیم دوم گروهش به مرحله بعد صعود خواهد کرد، اما باید واقعیت را بپذیریم که با این شرایط به مشکل خواهیم خورد. طی یکی دو سال اخیر با چه تیم‌هایی بازی کرده و چه نمایشی داشتیم و الان چه بر سر فوتبال‌مان آمده است که خیلی راحت دو باخت پشت سر هم در آسیا می‌دهیم.</p>
      <p>تعویض‌های ویلموتس خوب نبود</p>
      <p>«به تفکرات ویلموتس در بازی با عراق انتقادهای زیادی وارد است.»، نامجومطلق با بیان این جمله یادآور شد: درست است که تیم ملی به نسبت دوران کارلوس کی‌روش تهاجمی شده بود، اما در فاز دفاعی مشکل داریم. ضمن اینکه انتظار می‌رفت ویلموتس در نیمه دوم تعویض‌هایی انجام دهد که روند حرکتی تیم ملی تغییر کند و بازیکنانی بیایند که دونده بوده و شرایط را بهتر کنند، اما این اتفاق نیفتاد.</p>
      <p>شجاعی از تیم ملی برود، بهتر است</p>
      <p>وی با اشاره به بازی کردن مسعود شجاعی در ترکیب تیم ملی گفت: شجاعی جزو تاپ‌ترین فوتبالیست‌های ایران بوده و زحمات زیادی برای تیم ملی کشیده است، اما شرایط فعلی شجاعی به گونه‌ای نبود که به درد این بازی بخورد. ما با تیمی بازی داشتیم که خط هافبک دونده‌ای داشت، خط هافبکی که درگیر می‌شد، اما راحت میانه زمین را به عراقی‌ها دادیم. شجاعی به سلیقه ویلموتس بازی کرد، اما چیز خاصی از این بازیکن ندیدیم. با حرکتی که شجاعی کرد و اخراج شد، کلاً شرایط بازی را به عراق واگذار کردیم. ما بازیکنان ممتازی مثل علیرضا جهانبخش و سعید عزت‌اللهی داریم. اگر بحث این است که این دو بازیکن در تیم‌های باشگاهی خودشان بازی نمی‌کنند، باید ببینیم در چه لیگی و در چه تیم‌هایی حضور دارند. من تأکید می‌کنم شجاعی جزو بهترین بازیکنان تاریخ فوتبال ایران بوده است، اما تیم ملی جای بهترین‌هاست و به نظرم شجاعی خودش از تیم ملی برود، بهتر است. شجاعی در تیم باشگاهی‌اش هم کمتر بازی می‌کند.</p>
      <p>نمایش ایران مقابل عراق توی ذوق‌مان زد</p>
      <p>وی در پایان گفت: در مجموع باید بگویم اصلاً فوتبال خوبی بازی نکرده و بچه‌های ما در چند پُست بد بازی کردند. خط هافبک ما هیچ بازیسازی برای مهاجمان نداشت. سردار آزمون که در بهترین شرایط فنی قرار دارد، به ندرت صاحب توپ می‌شد. اینجاست که باید تفکرات‌مان را عوض کنیم. بر فرض که به‌عنوان تیم اول یا دوم گروه‌مان صعود کنیم، قطعاً در مراحل بعدی کارمان سخت‌تر خواهد شد، آن هم برای تیمی که دو دوره راحت به جام جهانی رفته است. این سبک بازی تیم ملی توی ذوق همه زد.</p>
    </article>
  </body>
</html>