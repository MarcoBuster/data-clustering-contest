<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/come-se-la-sta-passando-el-shaarawy-cina"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Come se la sta passando El Shaarawy in Cina?"/>
    <meta property="og:description" content="Nelle ultime settimane tengono banco le dichiarazioni di Aurelio De Laurentiis riguardo ai tanto discussi rinnovi di contratto di alcuni senatori del Napoli. Parole al vetriolo cul..."/>
  </head>
  <body>
    <article>
      <h1>Come se la sta passando El Shaarawy in Cina?</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">Pasquale Marcantonio</a></address>
      <p>Nelle ultime settimane tengono banco le dichiarazioni di Aurelio De Laurentiis riguardo ai tanto discussi rinnovi di contratto di alcuni senatori del Napoli. Parole al vetriolo culminate poi nell’odierna situazione di stallo alla messicana in cui è implicato lo stesso <b>Carlo Ancelotti</b> ed il club campano di Fuorigrotta.</p>
      <p>Al di là delle legittime opinioni del patron napoletano, se le sue previsioni dovessero prendere forma Dries Mertens e Josè Maria Callejon andrebbero a ritrovare con immensa gioia il loro ex-capitano Marek Hamsik, punta di diamante del Dalian Yifang. Per poi confrontarsi, oltre tutto, con vecchie conoscenze del calibro di Graziano Pellè (militante nello Shandong Luneng) e <b>Stephan El Shaarawy</b>.</p>
      <p>Il faraone, in particolar modo, pare che non se la stia passando affatto male. Nonostante il poco appeal che un campionato emergente come quello della Chinese Super League possa offrire, il talento savonese ha già collezionato 3 gol in 9 presenze nello Shanghai Shenhua. Il club cinese ha prelevato per 16 milioni di euro l’ala dalla <b>Roma</b> per poi pagargliene altrettanti netti all’anno: uno stipendio, per l’appunto, “faraonico”.</p>
      <figure>
        <iframe src="https://www.youtube.com/embed/fm54Q3UfUow" width="560" height="315" data-service="Youtube" scrolling="no"/>
      </figure>
      <p>Battute di dubbio gusto a parte, Stephan sta dimostrando come possa ancora poter competere ad alti livelli sebbene quello del campionato asiatico non sia dei più stimolanti. Confezionando ottime prestazioni tali da valergli le ultime convocazioni nella Nazionale del C.T. <b>Roberto Mancini</b>.</p>
      <figure>
        <iframe src="https://www.youtube.com/embed/V9yeaxruW-U" width="560" height="315" data-service="Youtube" scrolling="no"/>
      </figure>
      <p>Del resto, stiamo parlando di una leva classe ’92, un ragazzo che di certo non è approdato in Cina a prendersi la meritata pensione a soli 27 anni, come, invece, alcuni senatori già hanno fatto e fanno tuttora. Non è ancora arrivato il momento di riposarsi ed il faraone vuole dimostrarlo, nonostante tutte le parole malauguranti che quest’estate si è visto riversare addosso riguardo alla scelta di giocare in territorio asiatico. Una scelta dettata dal portafoglio e non dal cuore, secondo alcuni esperti addetti ai lavori.</p>
      <p>Una decisione che all’inizio della scorsa estate sembrava impossibile da attuarsi. Infatti, pare che il faraone in un primo momento abbia rifiutato i 50 milioni triennali offerti dallo <b>Shanghai Shenhua </b>e preferito la permanenza nella Capitale italiana, nonostante avesse all’epoca un contratto in scadenza. Poi nei primi di luglio il capovolgimento di situazione. Non sappiamo e non sapremo mai quali siano i veri motivi di questa decisione presa così de botto, all’improvviso. Od almeno, ce li possiamo immaginare come hanno fatto, con sommo dispiacere, milioni di tifosi romanisti.</p>
      <figure>
        <iframe src="https://www.youtube.com/embed/Jl_8Qz4ic34" width="560" height="315" data-service="Youtube" scrolling="no"/>
      </figure>
      <p>Ma la realtà ad oggi vuole raccontare un altro tipo di storia, il cui finale è ancora da scriversi e tutt’altro che scontato. Una nuda realtà che ci racconta di un El Shaarawy approdato qualche giorno fa in quel di Roma e messosi subito al lavoro allenandosi con il vecchio amico <b>Marco Ferrelli</b>, ex fisioterapista della AS Roma.</p>
      <p>Approfittando della pausa del campionato cinese, Stephan ha deciso di far ritorno in patria per potersi presentare al meglio alla chiamata di Mancini. Qualcun altro magari, con 16 milioni di euro annui nel portafoglio, se ne sarebbe altamente lavato le mani e sarebbe approdato nelle vicine <b>Maldive </b>per godersi un po’ di sole.</p>
      <p>Un vecchio proverbio cinese asserisce che “chi torna da un viaggio non è mai la stessa persona che è partita”. Elsha è partito da semplice faraone, magari farà ritorno da Amon-ra e neanche ce ne renderemmo conto.</p>
    </article>
  </body>
</html>