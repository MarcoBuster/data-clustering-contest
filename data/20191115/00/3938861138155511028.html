<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-newspaper/_kit-vipuskav-tvarin-z-pritulku/938182"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:31:00+00:00"/>
    <meta property="og:title" content="Кіт випускав тварин з притулку"/>
    <meta property="og:description" content="У техаському притулку &quot;Френдс фор лайф&quot; у США кота Квілті відсадили в окрему клітку, бо постійно випускав на волю інших тварин. Персонал кілька разів приходив на роботу й бачив, що по офісу ходять коти. Їх звечора замикають у спільній кімнаті. &amp;mdash;&amp;ensp;Шеф погрожував нам ..."/>
  </head>
  <body>
    <article>
      <h1>Кіт випускав тварин з притулку</h1>
      <address><time datetime="2019-11-15T00:31:00+00:00">15 Nov 2019, 00:31</time> by <a rel="author">Оксана СНІГУР</a></address>
      <p>У техаському притулку "Френдс фор лайф" у США кота Квілті відсадили в окрему клітку, бо постійно випускав на волю інших тварин.</p>
      <p>Персонал кілька разів приходив на роботу й бачив, що по офісу ходять коти. Їх звечора замикають у спільній кімнаті.</p>
      <p>— Шеф погрожував нам штрафами, — розповідає доглядальник Джеремі. — Думав, що хтось не зачиняв двері. А тоді передивилися записи з камер спостереження. Щойно люди йшли, Квілті відмикав їх. Коти знищили офіс. Одна кицька напісяла на килимок для мишки. Кіт нагидив у бокс для збору грошових пожертв.</p>
      <p>Притулок купив спеціальний замок. За два дні Квілті навчився його відмикати. Зараз чекають, доки на дверях установлять кілька різних.</p>
      <p>— Він сидить в окремому боксі, — продовжує Джеремі. — Але й звідти намагається вибратися. У соцмережах вимагають випустити кота і називають політв'язнем. У нас десятки заявок від потенційних господарів. Але вони мусять розуміти, що для цієї тварини нестрашні будь-які двері. Віддамо його лише у спеціально обладнаний дім.</p>
    </article>
  </body>
</html>