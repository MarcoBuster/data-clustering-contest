<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823060.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T00:28:00+00:00"/>
    <meta property="og:title" content="این خوراکی‌ها را با معده خالی نخورید"/>
    <meta property="og:description" content=" فرزانه خداقلی‌زاده کارشناس ارشد تغذیه در گفت‌وگو با باشگاه خبرنگاران جوان، درباره زمان مصرف مواد غذایی اظهار کرد: زمان مصرف انواع غذا‌ها بستگی به شرایط فرد دارد. اما به طور کلی اشخاص باید از مصرف برخی مواد غذایی با معده خالی پرهیز کنند."/>
  </head>
  <body>
    <article>
      <h1>این خوراکی‌ها را با معده خالی نخورید</h1>
      <address>
        <time datetime="2019-11-15T00:28:00+00:00">15 Nov 2019, 00:28</time>
      </address>
      <p>یک کارشناس ارشد تغذیه گفت: علاوه بر نوع ماده غذایی که افراد مصرف می‌کنند، زمان خوردن آن‌ها هم بسیار اهمیت دارد.</p>
      <p> فرزانه خداقلی‌زاده کارشناس ارشد تغذیه در گفت‌وگو با باشگاه خبرنگاران جوان، درباره زمان مصرف مواد غذایی اظهار کرد: زمان مصرف انواع غذا‌ها بستگی به شرایط فرد دارد. اما به طور کلی اشخاص باید از مصرف برخی مواد غذایی با معده خالی پرهیز کنند.</p>
      <p>او بیان کرد: مواد غذایی اسیدی مانند گوجه فرنگی، پرتقال، نارنگی، لیمو شیرین، لیمو ترش و به طور کلی مرکبات با معده خالی نباید مصرف شوند، زیرا اگر این مواد غذایی با معده خالی مصرف شوند خاصیت اسیدی معده افزایش پیدا می‌کند بنابراین زمینه برای بروز زخم معده به ویژه در افرادی که به رفلاکس دچار هستند، فراهم می‌شود. </p>
      <p><b>نوشیدن چای و قهوه با معده خالی؛ ممنوع</b><br/>این کارشناس ارشد تغذیه افزود: نوشیدن قهوه و چای با معده خالی خاصیت اسیدی معده را بیشتر می‌کند، بنابراین موجب می‌شود که افراد به سوزش سر معده، رفلاکس و سوء هاضمه مبتلا شوند. به طور کلی اشخاص باید از مصرف ترکیبات کافئین‌دار با معده خالی پرهیز کنند. غذا‌هایی که پر ادویه و تند هستند هم اگر با معده خالی مصرف شوند، معده را تحریک می‌کنند.</p>
      <p>  خداقلی‌زاده تاکید کرد: ماست هم با معده خالی نباید مصرف شود به علت اینکه ماست حاوی باکتری‌های مفیدی مانند «بیفیدوباکتر» و «لاکتوباسیلوس» است، بنابراین اگر ماست با معده خالی مصرف شود این باکتری‌های مفید به علت خاصیت اسیدی معده از بین می‌روند.</p>
      <p>او تصریح کرد: موز سرشار از پتاسیم و منیزیم است. مصرف این میوه با معده خالی موجب می‌شود که تعادل بین میزان پتاسیم و منیزیم خون به هم بخورد، بنابراین بهتر است که این میوه با معده خالی مصرف نشود.نوشیدن آب سرد و به طور کلی نوشیدنی‌های سرد هم با معده خالی، اسپاسم معده، درد‌های شکمی، حالت تهوع و استفراغ را به همراه دارد، بنابراین بهتر است افراد صبح ناشتا آب گرم بنوشند.</p>
      <p>  این کارشناس ارشد تغذیه گفت: مصرف برخی دارو‌ها مانند آنتی بیوتیک‌ها و آسپرین هم با معده خالی ممنوع است، زیرا اگر این دارو‌ها ناشتا میل شوند، حالت تهوع و استفراغ را ایجاد می‌کنند. مواد غذایی مانند شیرینی‌ها، شکر و دونات که قند آن‌ها بالاست به علت اینکه خیلی سریع قند خون فرد را افزایش می‌دهند، به شکل ناگهانی موجب افزایش انسولین در بدن شده که در نتیجه آن، قند خون به شکل ناگهانی کاهش پیدا می‌کند، بنابراین شخص به سرگیجه دچار می‌شود.</p>
      <p>خداقلی‌زاده اظهار کرد: وقتی معده خالی است، افراد باید از مصرف غذا‌های حجیم و سرخ کرده هم پرهیز کنند و بهتر است که در این شرایط غذا‌های گرم و رقیق‌تر میل شوند تا معده آمادگی پذیرش این مواد غذایی را داشته باشد.</p>
      <p>او یادآوری کرد: نوشیدن شیر هم با معده خالی pH معده را کاهش می‌دهد، بنابراین این ماده غذایی می‌تواند حالت اسیدی معده را تشدید و زخم معده را ایجاد کند، اما نوشیدن شیر به اندازه مواد غذایی که در بالا ذکر شد، با معده خالی آسیب رسان نیست.</p>
    </article>
  </body>
</html>