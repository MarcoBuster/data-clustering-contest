<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/contenidors-cremats-en-la-manifestacio-dels-cdr-un-mes-despres-de-la-sentencia-de-l1-o/noticia/2963527/"/>
    <meta property="og:site_name" content="CCMA"/>
    <meta property="article:published_time" content="2019-11-15T00:21:00+00:00"/>
    <meta property="og:title" content="Contenidors cremats en la manifestació dels CDR un mes després de la sentència de l'1-O"/>
    <meta property="og:description" content="Al final de la manifestació, els Mossos d'Esquadra han identificat almenys cinc persones"/>
  </head>
  <body>
    <article>
      <h1>Contenidors cremats en la manifestació dels CDR un mes després de la sentència de l'1-O</h1>
      <h2>Al final de la manifestació, els Mossos d'Esquadra han identificat almenys cinc persones</h2>
      <address><time datetime="2019-11-15T00:21:00+00:00">15 Nov 2019, 00:21</time> by <a rel="author">Redacció 324</a></address>
      <p>Manifestació dels CDR el dia que feia un mes de <a href="https://www.ccma.cat/324/100-anys-de-preso-pel-govern-de-l1-o-la-presidenta-del-parlament-i-els-presidents-domnium-i-anc/noticia/2951716/"><b>la sentència del procés</b></a>. La marxa, que ha aplegat <b>unes 300 persones</b>, ha començat a dos quarts de vuit del vespre als Jardinets de Gràcia i ha acabat cap a les deu al carrer Bruc, entre Gran Via i Diputació.</p>
      <p>Al final de la manifestació, algunes persones han fet una <b>barricada de contenidors encesos</b> i els Mossos han <b>identificat almenys cinc persones</b>. Les desenes de persones que quedaven quan ha acabat la marxa han intentat arribar a la plaça Urquinaona, però no ho han aconseguit per la presència d'un cordó policial.</p>
      <p> </p>
      <figure>
        <iframe data-src="https://twitter.com/Ofreixenet/status/1195079508736524288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Els Bombers han apagat els contenidors encesos, però abans <b>alguns veïns de la zona han increpat els manifestants quan els encenien</b>. De fet, alguns dels veïns han baixat al carrer per ajudar a apagar els focs.</p>
      <p> </p>
      <figure>
        <img src="https://www.ccma.cat/multimedia/jpg/2/8/1573776880282.jpg"/>
      </figure>
      <p>
        <i>Un contenidor encès, en la manifestació un mes després de la sentència del procés (ACN/Miquel Codolar)</i>
      </p>
      <p> </p>
      <p>
        <b>Talls de trànsit per tercera nit consecutiva</b>
      </p>
      <p>Unes 300 persones s'han concentrat als Jardinets de Gràcia amb un cartell on s'hi veien tres agents de la Guàrdia Civil i el lema "Que se'n vagin". La manifestació ha començat <b>tallant el trànsit a la Diagonal amb el passeig de Gràcia</b>, amb una pancarta en què es llegia "Perdona que et pari. Tenim ostatges". Els manifestants han caminat en sentit Besòs, fins que han trobat un cordó policial a l'alçada de Roger de Llúria.</p>
      <p> </p>
      <figure>
        <img src="https://www.ccma.cat/multimedia/jpg/7/8/1573776916987.jpg"/>
      </figure>
      <p>
        <i>Capçalera de la manifestació dels CDR aquest dijous al vespre a Barcelona (ACN/Miquel Codolar)</i>
      </p>
      <p> </p>
      <p>Cridant consignes com "Fora les forces d'ocupació", "1 d'octubre, ni oblit ni perdó" o "Llibertat presos polítics", els concentrats <b>s'han afegit a una concentració davant la delegació del govern espanyol</b> que protestava contra la detenció i internament al CIE d'un migrant.</p>
      <p>Aquest dijous al vespre també s'ha tallat el trànsit a <b>la Gran Via amb Entença</b> i a <b>la Meridiana amb Fabra i Puig</b>, on <a href="https://www.ccma.cat/324/un-mes-tallant-la-meridiana-cada-nit-la-protesta-mes-constant-contra-la-sentencia/noticia/2963435/">els talls s'han produït durant 32 nits consecutives</a>.</p>
    </article>
  </body>
</html>