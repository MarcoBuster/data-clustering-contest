<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_direktorku-institutu-raku-vidstoronili-vid-posadi/938170"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:05:00+00:00"/>
    <meta property="og:title" content="Директорку Інституту раку відсторонили від посади"/>
    <meta property="og:description" content="Міністерство охорони здоров'я відсторонило від виконання обов'язків директорку Національного інституту раку Олену Колеснік, 61 рік. Вона не працюватиме до грудня, доки триває службова перевірка. Все через корупційний скандал, що розгорівся півтора місяця тому. Тоді стало відомо, що ..."/>
  </head>
  <body>
    <article>
      <h1>Директорку Інституту раку відсторонили від посади</h1>
      <address><time datetime="2019-11-15T00:05:00+00:00">15 Nov 2019, 00:05</time> by <a rel="author">Gazeta.ua</a></address>
      <p>Міністерство охорони здоров'я відсторонило від виконання обов'язків директорку Національного інституту раку <b>Олену Колеснік, 61 рік</b>. Вона не працюватиме до грудня, доки триває службова перевірка. Все через корупційний скандал, що розгорівся півтора місяця тому.</p>
      <p>Тоді стало відомо, що завідувач поліклініки <b>51-річний Аркадій Висоцький</b> і хіміо­терапевт Олександр Шепель, 53 роки, вимагали хабарі від онкохворих. Продавали ліки, які держава дає безкоштовно.</p>
      <p>В закладі провели аудит. Він показав, що дороге обладнання для лікування пацієнтів медики не використовували, воно стояло на складі. Виявили нестачу 149 одиниць комп'ютерної техніки на майже 700 тис. грн.</p>
      <p>— Я останні чотири роки писала про дерибани в інституті на закупівлях ліків, комп'ютерів, програмного забезпечення. Зверталася до всіх правоохоронних органів, — каже нардеп <b>34-річна Олександра Устинова</b>. — Аудит показав, що в інституті не працюють комп'ютери, бо немає програмного забезпечення. Знаєте чому? Бо наприкінці 2017-го в обхід електронної системи держзакупівель "Прозорро" провели тендери, де нібито накупили комп'ютерів і програмного забезпечення на 10 мільйонів. Насправді його нема, значиться лише на папері.</p>
      <p>Олена Колеснік від коментарів відмовляється. Наполягає: все, що говорять і пишуть про неї — неправда.</p>
      <p>Міністр охорони здоров'я Зоряна Скалецька передала матеріали аудиту до поліції. Там відкрили кримінальне провадження за привласнення чи розтрату чужого майна. За це загрожує до 12 років в'язниці. На час службового розслідування обов'язки Олени Колеснік виконуватиме її заступник Андрій Лукашенко.</p>
    </article>
  </body>
</html>