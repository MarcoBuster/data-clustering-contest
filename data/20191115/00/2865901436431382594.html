<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/zvezda-ispustila-asvel-lorenzo-prodao-napad-za-pobedu/342573"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Zvezda ispustila Asvel, Lorenzo prodao napad za pobedu"/>
    <meta property="og:description" content="Francuski šampion ostvario prvi brejk u sezoni - 72:74"/>
  </head>
  <body>
    <article>
      <h1>Zvezda ispustila Asvel, Lorenzo prodao napad za pobedu</h1>
      <h2>Francuski šampion ostvario prvi brejk u sezoni - 72:74</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">Nikola Stojković</a></address>
      <p>
        <b>Nije bilo lepo, atraktivno, niti efikasno, a ni meč nije završen pobedom... Crvena zvezda nije uspela da nadigra mamurni Asvel - <i>nedovoljno oporavljen i spreman posle leta preko pola sveta do San Antonija i nazad zbog svečanosti penzionisanja dresa Tonija Parkera, većinskog vlasnika francuskog šampiona</i> – koji je svoju zabavu nastavio u Beogradu i častio se prvim brejkom u sezoni iz produžetka! Ovakav poraz teško će pasti Crvenoj zvezdi i značajno će uticati na polju samopouzdanja uoči prvog večitog derbija u nedelju – 72:74 (16:14, 20:18, 18:15, 11:18, 7:9).</b>
      </p>
      <p>Sve što je moglo pogrešno da se dogodi večeras - dogodilo se! <b>Dejan Davidovac </b>je previše čekao i na kraju loše odigrao izolaciju u poslednjem napadu u četvrtoj deonici, posle čega je Asvel imao 1,8 sekundi da možda reši utakmicu bez produžetka, ali ipak se otišlo u dodatnih pet minuta. I tada je sve išlo kao po zlu. <b>Bili Beron</b>, koji je taman proigrao u trećem i četvrtom kvartalu pošto je bio delimično indisponiran u prvom poluvremenu. Nije rešio dva važna napada u produžetku i polovičan je bio s penala, iako je prethodno nabildovao samopouzdanje s dve trojke kojim je odveo Zvezdu na maksimalnih osam poena viška (63:55) uz šest i po minuta igre. </p>
      <p>Ako treba jasno i glasno postaviti pitanje šta se dogodilo sa Crvenom zvezdom u preostalom vremenu poslednje četvrtine i kako je dozvoljeno <b>Liviju Žan Šarlu</b> da veže deset poena i izrežira novu beogradsku dramu, legitimno je zapitati se - šta je <b>Lorenzo Braun</b> želeo s besomučnim tapkanjem lopte u poslednjih 24 sekunde produžetka?!</p>
      <p>Prvi, večeras opet jedini klasični plejmejker držao je loptu u svom posedu sve do četiri sekunde pre kraja produžetka, u momentu kada je Asvel vodio sa 73:72, a onda je tako lako dozvolio da mu <b>Dejvid Lajti</b> iščupa loptu iz ruku i prosledi je do ponajboljeg igrača gostujućeg sastava <b>Tonja Džekirija</b> koji je onda izvukao faul i bio polovično siguran sa penala za definitivnu pobedu Asvela u Beogradu, odnosno prvi brejk u elitnom takmičenju posle tri teška poraza...</p>
      <figure>
        <img src="https://mozzartsport.com/upload/CKEditor/15.11.2019./0MAR34%20(1).jpg"/>
      </figure>
      <p>Iz ovakve utakmice teško da može bilo šta pozitivno da se izvuče. Ne može da se pamti ni rezultat, jer igra oba današnja rivala nije bila dostojna nivoa evropskog košarkaškog krema, niti da se podvede terminom "evroligaška". Da su mogli igrači Crvene zvezde verovatno bi, kao na video igrici, restartovali ovaj meč i probali još jednom. Gost i pored svih manjkavosti, može da bude prezadovoljan! Jer, bez sedam dana treninga i dela ekipe na proputovanju po svetu, izvukao je dva boda!</p>
      <p>U potpunom odsustvu ritma, bez pravog intenziteta i valjanog takmičarskog naboja prošla su dva časa u polupraznoj Štark Areni i večerašnja košarkaška predstava bila je jedna od najslabijih u dosadašnjoj sezoni. Ako gosti mogu da kriju iza umora zbog dva prekookeanska leta u nešto više od 48 sati, nedostatka sna i umora poznatog kao "džetleg" i opet izvuku pobedu, Crvena zvezda jedino opravdanje može da nađe u napornom rasporedu i ciklusu od četiri utakmice za šest dana, odnosno da su se zbog toga čuvale energetske rezerve. Drugog opravdanja nema, zato što je ekipa provela gotovo dve sedmice u Beogradu i radu punim intenzitetom što je večeras, samo četiri dana posle najubedljivije partije dosadašnje sezone, dovelo do toga da se odigra na dijametralno suprotnom kraju skale...</p>
      <p>Mnogo je, zaista mnogo, stvari za duboku analizu, a možda ćemo i sami sebi postati dosadni pričom da je Crvenoj zvezdi pod hitno potreban još jedan plejmejker! Mada je bilo određenih najava da bi mogla da bude jača za <b>Filipa Čovića</b>, lekarski tim Crvene zvezde odlučio je da iskusnog plejmejkera ipak sačuva za meč s Partizanom, zbog čega je plejmejkerskim obavezama više trebalo da bude posvećen <b>Čarls Dženkins</b>. Nije se miljenik severne tribine proslavio, odigrao je svega pet minuta i ostao bez ikakvog učinka, zbog čega se brzo odustalo od te ideje. Najveći teret ponovo je pao na leđa <b>Lorenza Brauna.</b> Imao je 15 poena (7/14 za dva), pet skokova i četiri asistencije, ali i sedam izgubljenih lopti, uz onu najvažniju, koja je rešila utakmicu... Amerikanac je definitivno opterećen ulogom koju nosi i Zvezda mora da mu nađe kreativnog plejmejkera da ga malo odmeni i rastereti.</p>
      <p><b>Beron</b> je ubacio 16 poena (6/13 iz igre). U sastav se vratio <b>Dejan Davidovac</b> i odmah se osetio njegov uticaj u obe faze igre. Nedostajali su njegovi poeni iz drugog plana protiv Reala prošle sedmice, a osim toga što je bio među sigurnijim šuterima u Zvezdinom dresu iako je ubacio 11 poena, skupio je i sedam skokova, te tri ukradene lopte. Mogao je, istina, mnogo bolje da reaguje u onom poslednjem napadu na 65:65, kada je imao priliku da iz izolacije donese pobedu Crvenoj zvezdi. Previše je hteo, a nije postigao ništa. Kod Asvela <b>Livio Žan Šarl</b> je imao 20, <b>Tonje Džekiri</b> 18 poena i neverovatnih 19 skokova, a <b>Edvin Džekson</b> 11 poena.</p>
      <p>Crvenu zvezdu u nedelju od 20 časova na istom mestu čeka gostovanje Partizanu u večitom derbiju...</p>
      <p>Crvena zvezda - ASVEL 72:74 (16:14, 20:18, 18:15, 11:18, 7:9)<br/><b>Dvorana</b>: Štark Arena<br/><b>Sudije</b>: Garsija, Pastusjak, Perandi</p>
      <p><b>CRVENA ZVEZDA:</b> Kuzmić, Braun 15, Davidovac 11, Nenadić, Lazić 8, Faje 2, Beron 16, Dobrić 6, Gist 6, Dženkins, Simanić 2, Odžo 6</p>
      <p><b>ASVEL:</b> Džekson 11, Tejlor 5, Džekiri 18, Kaudi 3, Maledon 5, Lomaš 4, Galiju, Nua 3, Žan Šarl Livio 20, Bako 2, Lajti 3, Štracl</p>
      <p>
        <b>EVROLIGA - 8. KOLO</b>
      </p>
      <p><b>Četvrtak</b><br/>Himki - Olimpija Milano 87:79<br/>/Šved 24 - Rol 14/</p>
      <p>Efes - Zenit 90:88<br/>/Micić 24 - Holins 26/</p>
      <p>Panatinaikos - Alba 105:106 (posle dva produžetka)<br/>/Papapetru 39 - Hermanson 20/</p>
      <p>Baskonija – Makabi Tel Aviv 83:113<br/>/Šengelija 31 – Vilbekin 20/</p>
      <p>Real Madrid - Barselona 86:76<br/>/Rendolf 16 - Mirotić 19/</p>
      <p><b>Petak</b><br/>CSKA  Fenerbahče 88:70<br/>/Džejms 31 - Slukas 20/</p>
      <p>Crvena zvezda - Asvel 65:65 (72:74)<br/>/Beron 16 - Livio 20/</p>
      <p>
        <b>
          <a href="https://www.mozzartbet.com/sr#/match/4515720">20.30: (1,80) Olimpijakos (14,5) Žalgiris (2,15)</a>
          <br/>
          <a href="https://www.mozzartbet.com/sr#/match/4515719">21.00: (1,60) Valensija (14,5) Bajern (2,55)</a>
        </b>
      </p>
      <p>*** kvote su podložne promenama</p>
      <figure>
        <img src="https://mozzartsport.com/upload/CKEditor/15.11.2019./lelelelell.jpg"/>
      </figure>
      <figure>
        <img src="https://mozzartsport.com/upload/CKEditor/15.11.2019./12.Milan%20Pavkov%2C%20FK%20Borac%201080x1080.jpg"/>
      </figure>
      <p><b>Foto</b>: <i>Star Sport, MN Press</i></p>
    </article>
  </body>
</html>