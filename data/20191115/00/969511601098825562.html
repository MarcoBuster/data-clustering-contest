<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/un-copil-minune-va-absolvi-facultatea-la-varsta-de-9-ani-18589324"/>
    <meta property="og:site_name" content="BusinessMagazin"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Un copil-minune va absolvi facultatea la vârsta de 9 ani"/>
    <meta property="og:description" content="Un copil-minune din Belgia se pregăteşte să obţină diploma de licenţă de la facultatea de inginerie electrică, din Universitatea de tehnologie din Eindhoven, la vârsta de 9 ani, anunţă CNN."/>
  </head>
  <body>
    <article>
      <h1>Un copil-minune va absolvi facultatea la vârsta de 9 ani</h1>
      <address><time datetime="2019-11-15T00:00:00+00:00">15 Nov 2019</time> by <a rel="author" href="https://www.businessmagazin.ro/autor/razvan-tupa" target="_blank">Razvan Tupa</a></address>
      <h3>Un copil-minune va absolvi facultatea la vârsta de 9 ani</h3>
      <p>Un copil-minune din Belgia se pregăteşte să obţină diploma de licenţă de la facultatea de inginerie electrică, din Universitatea de tehnologie din Eindhoven, la vârsta de 9 ani, anunţă CNN.</p>
      <p>Laurent Simons studiază ingineria electrică la Universitatea de tehnologie din Eindhoven (TUE) şi este caracterizat de profesori drept ”pur şi simplu extraordinar”. În vârstă de 9 ani, copilul se pregăteşte să susţină lucrarea de diplomă în luna decembrie. Tânărul intenţionează să continue studiile în cadrul unui program de doctorat dar se gândeşte şi să înceapă să studieze pentru a obţine o diplomă şi în medicină.</p>
      <p>Părinţii copilului, Lydia şi Alexander Simons, au recunoscut că aveau impresia că bunicii lui Laurent exagerează atunci când spun că este extrem de înzestrat din punct de vedere intelectual, dar au fost convinşi atunci când profesorii au spus acelaşi lucru.</p>
      <p>Laurent a fost supus unui test prin care s-a încercat să se stabilească nivelul cunoştinţelor sale. "Ne-au spus că e ca un burete", a mărturisit said Alexander Simons.</p>
      <p>Părinţii lui Laurent sunt medici dar nu au nicio explicaţie pentru talentul copilului lor şi pentru capacitatea acestuia de a învăţa foarte repede.</p>
      <p>Mama copilului are propria sa teorie: ”Am mâncat mult peşte în timpul sarcinii”, glumeşte ea. Cu toate că Laurent şi-a dovedit capacitatea de a învăţa rapid, părinţii insistă să îi ofere timp de joacă. ”Nu vrem să fie prea serios. Face orice îi place”, spune tatăl copilului. ”Trebuie să găsim un echilibru între talentul său şi copilărie”. Tânărul a declarat presei că îi place să se joace cu câinele familiei, Sammy şi să se joace pe telefon, aşa cum ar fi răspuns mulţi copii de vârsta lui. Spre deosebire de alţi copii, Laurent are planuri destul de exacte legate de ce vrea să facă în viaţă: să dezvolte organe artificiale.</p>
      <p>Până atunci, Laurent trebuie să încheie studiile universitare şi să obţină diploma de licenţă pentru a-şi putea alege instituţia cu care va colabora pentru următorul stadiu al carierei sale. Planul său este să petreacă o vacanţă în Japonia.</p>
    </article>
  </body>
</html>