<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/15192726/Gandhi-Died-Due-to-Accidental-Sequence-of-Events-Claims.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="தற்செயலான ஒரு விபத்து மூலம் மகாத்மா காந்தி மரணம்: ஒடிசா பள்ளி பாடப்புத்தகத்தில் சர்ச்சை கருத்து"/>
    <meta property="og:description" content="தற்செயலான ஒரு விபத்து மூலம் மகாத்மா காந்தி மரணமடைந்தார் என்று சர்ச்சைக்குரிய வகையில் பள்ளிப் பாடப் புத்தகத்தில் வெளியிட்டுள்ளதாக ஒடிஷா மாநில அரசு மீது குற்றச்சாட்டு எழுந்துள்ளது."/>
  </head>
  <body>
    <article>
      <h1>தற்செயலான ஒரு விபத்து மூலம் மகாத்மா காந்தி மரணம்: ஒடிசா பள்ளி பாடப்புத்தகத்தில் சர்ச்சை கருத்து</h1>
      <h2>தற்செயலான ஒரு விபத்து மூலம் மகாத்மா காந்தி மரணமடைந்தார் என்று சர்ச்சைக்குரிய வகையில் பள்ளிப் பாடப் புத்தகத்தில் வெளியிட்டுள்ளதாக ஒடிஷா மாநில அரசு மீது குற்றச்சாட்டு எழுந்துள்ளது.</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>புவனேஷ்வர்,ஒடிசா மாநில முதல்-மந்திரியாக நவீன் பட்நாயக் இருந்து வருகிறார்.  இந்தநிலையில் அம்மாநில அரசு பள்ளிகளில் ஆமா பாபுஜி என்ற 2 பக்க கையேட்டை வழங்கி உள்ளது. அந்த கையேட்டில் மகாத்மா காந்தி மரணம் குறித்து தகவல் இடம்பெற்றுள்ளது. அதில் மகாத்மா காந்தி தற்செயலான ஒரு விபத்து மூலம் மரணம் அடைந்தார் என்று குறிப்பிடப்பட்டுள்ளது. டெல்லியில் உள்ள பிர்லா மாளிகையில் இறந்ததாகவும் கூறப்பட்டுள்ளது.</p>
      <p>நாதுராம் கோட்சே துப்பாக்கியால் சுட்டதன் விளைவால் காந்தி இறந்தார் என்பதே வரலாற்று உண்மை. ஆனால் அதற்கு மாறாக தற்செயலான ஒரு விபத்து மூலம் மகாத்மா காந்தி மரணமடைந்தார் எனக் கூறியுள்ள இந்தக் கையேடு குறித்து சர்ச்சை எழுந்துள்ளது. இது ஒரு மன்னிக்க குடியாத தவறு இதற்கு முதல்-மந்திரி பொறுப்பு ஏற்க வேண்டும். ஆகவே ஒடிசா முதல்-மந்திரி நவீன் பட்நாயக் மன்னிப்புக் கேட்க வேண்டும் என்று முன்னாள் மந்திரியும்  காங்கிரஸ் கட்சியின் மூத்த தலைவருமான நரசிங்ஹ மிஸ்ரா தெரிவித்துள்ளார். உடனடியாக இந்த கையேட்டை அரசு  திரும்ப பெற வேண்டும் என்று  எதிர்க்கட்சியினர் வலியுறுத்தியுள்ளனர்.</p>
    </article>
  </body>
</html>