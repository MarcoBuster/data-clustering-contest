<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547406.html/%D8%A8%D8%A7%D8%B2%DA%AF%D8%B4%D8%AA-%D8%AF%D9%88%D8%A8%D8%A7%D8%B1%D9%87-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86--%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87-%D8%A7%DB%8C------%D8%AA%D9%88%D9%85%D8%A7%D9%86--%D8%A8%D9%86%D8%B2%DB%8C%D9%86-%D8%A7%D8%B2%D8%A7%D8%AF------%D8%AA%D9%88%D9%85%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T00:03:00+00:00"/>
    <meta property="og:title" content="بازگشت دوباره سهمیه بندی بنزین/ بنزین سهمیه ای ۱۵۰۰ تومان، بنزین ازاد ۳۰۰۰ تومان"/>
    <meta property="og:description" content="بنابر اطلاعیه شرکت ملی پخش فرآورده های نفتی، از ساعت صفر روز ۲۴ ماه آبان سهمیه بندی بنزین برای تمام وسایل نقلیه بنزین سوز آغاز شد."/>
  </head>
  <body>
    <article>
      <h1>بازگشت دوباره سهمیه بندی بنزین/ بنزین سهمیه ای ۱۵۰۰ تومان، بنزین ازاد ۳۰۰۰ تومان</h1>
      <h2>بنابر اطلاعیه شرکت ملی پخش فرآورده های نفتی صورت گرفت؛</h2>
      <address>
        <time datetime="2019-11-15T00:03:00+00:00">15 Nov 2019, 00:03</time>
      </address>
      <p>بنابر اطلاعیه شرکت ملی پخش فرآورده های نفتی، از ساعت صفر روز ۲۴ ماه آبان سهمیه بندی بنزین برای تمام وسایل نقلیه بنزین سوز آغاز شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شرکت ملی پخش فراورده های نفتی ایران با صدور اطلاعیه ای طرح مدیریت مصرف سوخت را اجرایی کرد. متن این اطلاعیه به قرار زیر است:</p>
      <p>بسمه تعالی</p>
      <p>اطلاعیه شرکت ملی پخش فرآورده های نفتی ایران</p>
      <p>" سهمیه بندی سوخت"</p>
      <p>شرکت ملی پخش فرآورده های نفتی ایران به اطلاع عموم هموطنان عزیز می رساند که براساس مصوبه شورای عالی هماهنگی اقتصادی سران محترم سه قوه ، از ساعت صفر روز ۲۴ ماه آبان سهمیه بندی بنزین برای تمام وسایل نقلیه بنزین سوز به ترتیب بیان شده در این اطلاعیه انجام می شود.</p>
      <p> </p>
      <p>1- میزان سهمیه بنزین هر نوع خودرو به ترتیب زیر است :</p>
      <p>جدول تیپ خودروهای مشمول سهمیه</p>
      <figure>
        <img src="https://media.farsnews.com/Uploaded/Files/Images/1398/08/24/13980824000002_Test_NewPhotoFree.JPG"/>
      </figure>
      <p>۲) - قیمت بنزین معمولی سهمیه ای از قرار هر لیتر ۱۵۰۰ تومان خواهد بود .<br/><br/>- قیمت بنزین معمولی غیر سهمیه ای از قرار هر لیتر ۳۰۰۰ تومان خواهد بود .<br/><br/>- قیمت بنزین سوپر از قرار هر لیتر ۳۵۰۰ تومان خواهد بود .</p>
      <p>۳) از ساعت صفر روز ۲۴ سهمیه کامل ماه آبان سال ۱۳۹۸ همه خودروها به کارت سوخت شخصی آن ها واریز شده و سهمیه خودروهای شخصی به مدت ۶ ماه قابل ذخیره است . استفاده از سهمیه سوخت صرفا با استفاده از کارت هوشمند سوخت شخصی میسر خواهد بود .<br/><br/>۴) کسانی که تاکنون به هر علت کارت سوخت شخصی خود را دریافت نکرده اند ، از ساعت اجرای طرح، سهمیه سوخت ایشان محفوظ است و از این بابت هیچ نگرانی نداشته باشند .<br/><br/>افرادی که کارت سوخت ندارند ، شامل کسانی که تاکنون درخواست المثنی نداده اند ، کسانی که درخواست داده و هنوز کارت سوخت خود را دریافت نکرده اند و همچنین کسانی که کارت سوخت برایشان صادر شده ولی در باجه معطله شرکت ملی پست است ، سهمیه همه آنها از همین امروز محفوظ و ذخیره خواهد شد.<br/><br/>۵) نرخ CNG‌ بدون تغییر خواهد بود .<br/><br/>۶) برای مسافربرهای بر پایه اینترنت ( اسنپ و تپ سی) مشروط برآن که نرخ های خود را از مقادیر مصوب ، به تشخیص وزارت کشور تغییر ندهند ، اعتبار معادل سهمیه مصوب تعلق خواهد گرفت . برای تامین سوخت خودروهای مسافر برخطی و بین شهری ، آژانس های مسافربری و آموزشگاه های رانندگی تمهیدات لازم اتخاذگردیده است که متعاقبا اعلام خواهد شد.<br/><br/>۷) به منظور رفاه حال دارندگان خودروها با اولویت وانت بارها مقررگردید وزارت نفت و سازمان برنامه و بودجه کشور ظرف مدت یک ماه ضوابط تشویقی برای توسعه مصرف CNG‌ در خودروها را تنظیم و به تصویب شورای اقتصاد برسانند .<br/><br/>۸) همچنین به خودروهای همه دستگاه های اجرایی دولتی موضوع ماده ۵ قانون مدیریت خدمات کشوری ، سهمیه بنزین تعلق نمی گیرد و این خودروها باید با قیمت هر لیتر ۳۰۰۰ تومان نسبت به دریافت بنزین اقدام کنند .<br/><br/>۹) قیمت نفت گاز با کارت سوخت جایگاه دار بدون تغییرخواهد بود .</p>
      <h3> </h3>
    </article>
  </body>
</html>