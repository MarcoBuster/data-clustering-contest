<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/tardor-llanca-digitalment-el-mas-pas"/>
    <meta property="og:site_name" content="Cultur Plaza"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Tardor llança digitalment 'El mas pas'"/>
    <meta property="og:description" content="TRAS SETMANES NOMÉS DISPONIBLE FÍSICAMENT"/>
  </head>
  <body>
    <article>
      <h6 class="kicker">tras setmanes només disponible físicament</h6>
      <h1>Tardor llança digitalment 'El mas pas'</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">Culturplaza</a></address>
      <p>VALÈNCIA. Un nou començament. Això és el que va plantejar <b>Tardor</b> al seu últim concert de la gira de <i>Patraix</i>, precisament en la plaça del barri que dona títol al seu tercer disc. El públic esperava una nit de comiat i es va trobar la benvinguda a un nou indret musical: <i>El Mal Pas</i>.</p>
      <p>El nom d’una de les platges de Benidorm és també el del quart disc del quintet valencià, un secret que van desvelar en un final d’actuació <i>Digne de recordar</i>, com expressa el títol del primer senzill d’avançament del disc. A més, el grup tenia un altre as en la mànega, un regal per als assistents: la possibilitat de ser els primers en tindre el disc.</p>
      <p><i>El Mal Pas</i> es pot comprar exclusivament a la pàgina web de Tardor en format CD, vinil i digital, juntament amb nou marxandatge i també està ja disponible en totes les plataformes digitals.</p>
      <figure>
        <iframe src="https://www.youtube.com/embed/zpTFLnUtCzI" width="640" height="360" data-service="Youtube" scrolling="no"/>
      </figure>
      <p>La nova aventura de la banda té ja una altra parada transcendental, en la sala <b>Moon </b>de València, el <b>21 de febrer</b>. Eixe és el dia escollit per a la primera posada en escena de l’univers sonor d’<i>El Mal Pas</i>. Les entrades per a esta festa d’inici de gira també es poden adquirir en la web del grup.</p>
      <p><b>Àlex Martínez</b> (veu i guitarra), <b>Cesc Domènech</b> (bateria), <b>David Garcia</b> (guitarra), <b>Tono Hurtado</b> (baix) i <b>Yeray Calvo</b> (teclats) han cuinat en secret un LP que sorprendrà a tots. El grup ha treballat durant tot l’estiu en el seu primer àlbum autoproduït i gravat en l’estudi <b>Malamute</b> del mateix Hurtado. Ha sigut editat pel segell Primavera d’Hivern.</p>
      <p><i>El Mal Pas</i> és una aposta de la banda per la llibertat creativa i l’ofici aprés en estos anys, elements que es veuran reflectits en cadascuna de les noves cançons, com ja avança el primer senzill. Al final del tema, un solo de saxo deixa entreveure una obra que superarà prejudicis i ha soterrat complexos al si de la banda.</p>
      <p>Per a conéixer com sona la transformació de Tardor cal tindre el disc a les mans, amb la portada il·lustrada per <b>Àfrica Pitarch</b>. També es pot disfrutar del videoclip de <i>Digne de recordar</i>, obra del realitzador <b>Carles Mas</b>, qui va captar les vibracions de la màgica nit del concert fi de gira.</p>
      <p>En el lloc on tot acabava, en el moment en què Tardor va decidir tornar a començar.</p>
      <h3>Para saber más</h3>
      <related>
        <a href="https://valenciaplaza.com/alejandro-martinez-tardor-queriamos-hacer-algo-fresco-y-que-sonara-mas-a-antiguo-que-a-mainstream"/>
      </related>
      <related>
        <h4>Noticias relacionadas</h4>
        <a href="https://valenciaplaza.com/tardor-publica-nou-disc-un-refugi-anomenat-el-mal-pas"/>
        <a href="https://valenciaplaza.com/patraix-ultima-parada-de-tardor"/>
        <a href="https://valenciaplaza.com/tardor-obri-les-portes-de-patraix-el-seu-esperat-tercer-album"/>
      </related>
    </article>
  </body>
</html>