<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/proslushka-jit-surkov-rozpoviv-pro-rozmovu-z-rinatom-v-ahmetova-vidreaguvali-329711_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T00:36:00+00:00"/>
    <meta property="og:title" content="Прослушка JIT: Сурков розповів про розмову з Рінатом. В Ахметова відреагували"/>
    <meta property="og:description" content="За словами Суркова, влітку 2014 року він зустрічався з якимось Рінатом в Москві і не рекомендував йому повертатися в Донецьк."/>
  </head>
  <body>
    <article>
      <h1>Прослушка JIT: Сурков розповів про розмову з Рінатом. В Ахметова відреагували</h1>
      <h2>За словами Суркова, влітку 2014 року він зустрічався з якимось "Рінатом" в Москві і не рекомендував йому повертатися в Донецьк.</h2>
      <address>
        <time datetime="2019-11-15T00:36:00+00:00">15 Nov 2019, 00:36</time>
      </address>
      <p>У розмові з російським політтехнологом, одним з конструкторів терористичної організації "ДНР" Олекандром Бородаєм помічник президента РФ Володимира Путіна і куратор окупаційних адміністрацій ОРДЛО Владислав Сурков згадав зустріч із якимось "Рінатом". За словами Суркова, зустріч відбулася в Москві влітку 2014 року. <b><a href="https://zn.ua/UKRAINE/na-situaciyu-v-dnr-vliyayut-vysokopostavlennye-chinovniki-rf-osg-po-mh17-336083_.html">Запис телефонної розмови оприлюднила Об'єднана слідча група</a></b> (Joint Investigation Team), що розслідує обставини катастрофи MH17, у четвер, 14 листопада.</p>
      <p>Розмову Суркова з Бородаєм датовано 3 липня 2014 року. Зокрема, помічник Путіна повідомляє, що перед зустріччю з ним "Рінат" спілкувався в Москві зі своїм "колишнім патроном".</p>
      <p>За словами Суркова, розмова з "Рінатом" була довгою і беззмістовною.</p>
      <p>"Я просто не хотів з ним зустрічатися. Він на мене терпляче чекав три години в ресторані", - заявив помічник Путіна.</p>
      <p>Сурков також повідомив, що "колишній патрон" "Ріната" пропонував тому брати участь у переговорах на боці бойовиків російсько-окупаційних формувань, але "Рінат" відкинув цей варіант як неприйнятний.</p>
      <p>"Рінат усе говорив про мир, про мир, про мир. Дуже добре відгукувався про тебе, а також дуже добре говорив про (ватажків бойовиків, – Ред.) Ходаковського і Пургіна", - повідомив Сурков, звертаючись до Бородая.</p>
      <p>Помічник Путіна також розповів, що не рекомендував "Рінату" повертатися до Донецька, який у той час контролювали російські бойовики.</p>
      <p>"Я, чесно кажучи, сказав йому, що краще цього не треба робити. Сашко, в нього погані цілі. Він розкладатиме вас тільки", - розповів Сурков Бородаю, який у той час очолював так званий "уряд" "ДНР", займаючи посаду "голови ради міністрів".</p>
      <p>Бородай, у свою чергу, поділився з Сурковим "цікавою статистикою" щодо роботи українських підприємств на окупованій території.</p>
      <p>"За споживанням газу. Зрозуміло, що всі підприємства області — вона ж республіка — впали в три рази в середньому, крім ахметівських", - заявив політтехнолог.</p>
      <p>За його словами, ці підприємства в окупованій Дружківці охороняли члени незаконного збройного формування "Восток" Олександра Ходаковського і бойовики угрупування Ігоря Безлера на прізвиськоі "Бєс".</p>
      <p>Розмова Суркова з Бородаєм про "Ріната" починається з шостої хвилини.</p>
      <figure>
        <iframe src="https://www.youtube.com/embed/RpE0YMivLu0" width="640" height="360" data-service="Youtube" scrolling="no"/>
      </figure>
      <p>У прес-службі власника холдингу "СКМ" Ріната Ахметова відмовилися коментувати зміст цього аудіозапису. Проте зазначили, що олігарх зустрічався з великою кількістю різних людей і закликав їх докласти зусиль для вирішиення конфлікту шляхом переговорів.</p>
      <p>"Ми не коментуємо телефонні розмови третіх осіб. Однак хочемо підкреслити, що в пана Ахметова були тисячі - публічних і непублічних - зустрічей із політиками, бізнесменами і громадськими діячами. І на кожній такій зустрічі він незмінно закликав до вирішення конфлікту за столом переговорів", - заявила прес-секретарка Ахметова Ганна Терехова у коментарі агентству "Інтерфакс-Україна" в четвер.</p>
      <p>"Він продовжує це робити й зараз, тому що Донецьк, Донбас в його серці назавжди. І щасливим він його бачить лише в складі єдиної України. Пан Ахметов впевнений - головне, щоб усі прийшли до миру, а мирт потрібно шукати за столом переговорів", - додала речниця олігарха.</p>
      <p>14 листопада JIT оприлюднила масив записів телефонних розмов російських високопосадовців, військових і <b><a href="https://dt.ua/UKRAINE/slidstvo-u-spravi-mh17-boyoviki-dnr-kontatirovali-z-fsb-rf-329673_.html">співробітників спецслужб, які мають відношення до збиття малазійського "Боїнга".</a></b></p>
      <p>Записи свідчать, що в липні 2014 року <b><a href="https://dt.ua/UKRAINE/vatazhki-dnr-ta-yih-kontaktni-osobi-u-rf-zidzvonyuvalisya-mayzhe-schodnya-v-lipni-2014-roku-jit-329693_.html">ватажки "ДНР" практично щодня зідзвонювалися з російськими кураторами</a></b>, і ті брали активну участь в управлінні терористичними псевдореспубліками.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>