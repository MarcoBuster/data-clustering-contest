<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=954968"/>
    <meta property="og:site_name" content="Andhrajyothy"/>
    <meta property="article:published_time" content="2019-11-15T00:51:07+00:00"/>
    <meta property="og:title" content="ఏజీఆర్‌ దెబ్బ..."/>
    <meta property="og:description" content="ADVT"/>
  </head>
  <body>
    <article>
      <h1>ఏజీఆర్‌ దెబ్బ...</h1>
      <address>
        <time datetime="2019-11-15T00:51:07+00:00">15 Nov 2019, 00:51</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>క్యూ2లో ఎయిర్‌టెల్‌, వొడాఫోన్‌కు రూ.74,000 కోట్ల భారీ నష్టాలు</b>
        </li>
        <li>
          <b>రూ.54,130 కోట్ల కేటాయింపుల భారం</b>
        </li>
      </ul>
      <p><b>న్యూఢిల్లీ:</b> సర్దుబాటు చేసిన స్థూల ఆదాయం (ఏజీఆర్‌) బకాయులపై సుప్రీం కోర్టు ఇచ్చిన తీర్పు టెలికాం కంపెనీలను తీవ్రంగా దెబ్బతీస్తోంది. దీంతో సెప్టెంబరు 2019తో ముగిసిన రెండో త్రైమాసికం(క్యూ2)లో భారతీ ఎయిర్‌టెల్‌, వొడాఫోన్‌ ఐడియా కంపెనీలు రూ.74,000 కోట్ల భారీ నష్టాలు ప్రకటించాయి. ఇందులో వొడాఫోన్‌ ఐడియా నష్టాలే రూ.50,921 కోట్ల వరకు ఉన్నాయి. ఇప్పటి వరకు దేశంలో మరే కంపెనీ ఒక త్రైమాసికంలో ఇంత భారీ నష్టం ప్రకటించలేదు. డిసెంబరు, 2018తో ముగిసిన త్రైమాసికానికి టాటా మోటార్స్‌ ప్రకటించిన రూ.26,961 కోట్లే ఇప్పటి వరకు భారతీయ కంపెనీల త్రైమాసిక నష్టాల్లో అత్యధికం. వొడాఫోన్‌ ఐడియా ఇప్పుడా చరిత్రను తిరగరాసింది.</p>
      <p> </p>
      <p><b>ఎయిర్‌టెల్‌..</b>  </p>
      <p>భారతీ ఎయిర్‌టెల్‌ ఇంతకుముందెన్నడూ లేని విధంగా సెప్టెంబరుతో ముగిసిన రెండో త్రైమాసికానికి రూ.23,045 కోట్ల భారీ నష్టాన్ని నమోదు చేసింది. క్రితం ఆర్థిక సంవత్సరం ఇదే త్రైమాసికంలో కంపెనీ రూ.119 కోట్ల లాభాన్ని ఆర్జించింది. సెప్టెంబరు త్రైమాసికంలో కంపెనీ కన్సాలిడేటెడ్‌ రాబడి 4.7 శాతం వృద్ధి చెంది రూ.21,199 కోట్లకు చేరినా, రూ.28,450 కోట్ల ఏజీఆర్‌ బకాయిల కేటాయింపులతో నష్టాలు తప్పలేదు. సెప్టెంబరు త్రైమాసికంలో మొబైల్‌ టెలికాం సేవల ద్వారా కంపెనీ రూ.10,811 కోట్ల ఆదాయం ఆర్జించింది. జూన్‌, 2019 త్రైమాసికంతో పోలిస్తే ఇది రూ.87 కోట్లు ఎక్కువ.</p>
      <p> </p>
      <p><b>వొడాఫోన్‌ ఐడియా</b> </p>
      <p>సెప్టెంబరు ముగిసిన రెండో త్రైమాసికంలో వొడాఫోన్‌ ఐడియా రూ.11,146 కోట్ల ఆదాయం ఆర్జించింది. గత ఏడాది ఇదే కాలంతో పోలిస్తే ఇది 42 శాతం ఎక్కువ. అయినా రెండో త్రైమాసికంలో కంపెనీకి రూ.50,921 కోట్ల భారీ నష్టం తప్పలేదు. ఏజీఆర్‌పై సుప్రీం కోర్టు ఇచ్చిన తీర్పుతో కంపెనీపై రూ.44,150 కోట్ల చెల్లింపుల భారం పడనుంది. అందులో రూ.25,680 కోట్ల మేరకు సెప్టెంబరు త్రైమాసికంలో కేటాయింపులు జరపాల్సి వచ్చింది. దీంతో నష్టాలు పెరిగేందుకు అవకాశం ఏర్పడింది.</p>
      <p> </p>
      <p><b>‘సుప్రీం’ తీర్పుతో కుదేలు</b> </p>
      <p>సుప్రీం కోర్టు తీర్పునకు అనుగుణంగా ఏజీఆర్‌ బకాయిల చెల్లింపు కోసం భారీగా కేటాయింపులు చేయాల్సి రావడం సెప్టెంబరు త్రైమాసికంలో వొడాఫోన్‌ ఐడియా, ఎయిర్‌టెల్‌ కంపెనీల ఆర్థిక పరిస్థితులను తీవ్రంగా దెబ్బతీసింది. ఈ బకాయిల చెల్లింపుల కోసం రెండో త్రైమాసికంలో రెండు కంపెనీలు రూ.53,930 కోట్లు కేటాయించాల్సి వచ్చిందంటే పరిస్థితి ఎంత తీవ్రంగా ఉందో అర్థం చేసుకోవచ్చు.</p>
      <p> </p>
      <p><b>‘దివాలా’ దిశగా వొడాఫోన్‌ ఐడియా ?</b> </p>
      <p>వొడాఫోన్‌ ఐడియా భవిష్యత్‌ అగమ్య గోచరంగా మారింది. గురువారం ప్రకటించిన సెప్టెంబరు త్రైమాసిక ఆర్థిక ఫలితాలు కంపెనీ మనుగడను ప్రశ్నార్థకంగా మార్చాయి. ప్రస్తుతం వొడాఫోన్‌ ఐడియా కంపెనీ ఈక్విటీలో ఆదిత్య బిర్లా గ్రూప్‌ నకు 26 శాతం, బ్రిటన్‌కు చెందిన వొడాఫోన్‌ గ్రూప్‌నకు 43 శాతం వాటా ఉంది. విలీన సమయంలోనూ రెండు కంపెనీలు రైట్స్‌ ఇష్యూ కింద రూ.25,000 కోట్ల ఈక్విటీ పెట్టుబడులు సమకూర్చాయి. అప్పట్లో ఒక్కో షేరును రూ.12.5 చొప్పున కేటాయించారు. ఇప్పుడు అదే షేరు ధర రూ.2.95 స్థాయిలో ట్రేడవుతోంది. ప్రస్తుతం కంపెనీ అప్పుల భారం రూ.లక్ష కోట్లకు చేరువైంది. దీంతో మరిన్ని అదనపు నిధులు సమకూర్చి చేతులు కాల్చుకునేందుకు ప్రధాన ప్రమోటర్లు ఎవరూ ఆసక్తి చూపడం లేదు. ఇలా గుది బండలా మారిన వొడాఫోన్‌ ఐడియా ‘దివాలా’ ప్రక్రియకు పోయినా పట్టించుకోక పోవడమే మేలని ఆదిత్య బిర్లా గ్రూపు, వొడాఫోన్‌ గ్రూప్‌ ఇప్పటికే నిర్ణయానికి వచ్చినట్టు వార్తలు వినిపిస్తున్నాయి.</p>
    </article>
  </body>
</html>