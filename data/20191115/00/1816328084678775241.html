<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/World/2019/11/15014236/O-Panneerselvam-consultation-with-World-Bank-officials.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="தமிழக அரசின் திட்டங்களுக்கு நிதி திரட்டல்: உலக வங்கி அதிகாரிகளுடன் ஓ.பன்னீர்செல்வம் ஆலோசனை"/>
    <meta property="og:description" content="தமிழக அரசின் திட்டங்களுக்கு நிதி திரட்டும் வகையில் வாஷிங்டனில் உலக வங்கி அதிகாரிகளுடன் ஓ.பன்னீர்செல்வம் ஆலோசனை நடத்தினார்."/>
  </head>
  <body>
    <article>
      <h1>தமிழக அரசின் திட்டங்களுக்கு நிதி திரட்டல்: உலக வங்கி அதிகாரிகளுடன் ஓ.பன்னீர்செல்வம் ஆலோசனை</h1>
      <h2>தமிழக அரசின் திட்டங்களுக்கு நிதி திரட்டும் வகையில் வாஷிங்டனில் உலக வங்கி அதிகாரிகளுடன் ஓ.பன்னீர்செல்வம் ஆலோசனை நடத்தினார்.</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>வாஷிங்டன், தமிழக அரசின் திட்டங்களுக்கு நிதி திரட்டும் வகையில் வாஷிங்டனில் உலக வங்கி அதிகாரிகளுடன் ஓ.பன்னீர்செல்வம் ஆலோசனை நடத்தினார். குறைந்த விலையில் வீடுகள் கட்ட நிதியுதவி அளிக்க வலியுறுத்தினார்.அரசு முறை பயணமாக அமெரிக்கா சென்றுள்ள துணை முதல்-அமைச்சர் ஓ.பன்னீர்செல்வம் சிகாகோ நகரில் நடைபெற்ற நிகழ்ச்சிகளில் பங்கேற்றார். இந்திய-அமெரிக்க தொழில் கூட்டமைப்பு கருத்தரங்கில் பங்கேற்று தமிழகத்துக்கு ரூ.710 கோடி முதலீடு திரட்டும் ஒப்பந்தத்தில் கையெழுத்திட்டார். பின்னர் அவர் சிகாகோ பயணத்தை முடித்துக்கொண்டு நேற்று வாஷிங்டன் நகருக்கு சென்றார்.</p>
      <p>வாஷிங்டனில் துணை முதல்-அமைச்சர் ஓ.பன்னீர்செல்வத்தை வட அமெரிக்க தமிழ் பேரவை தலைவர் சுந்தர் குப்புசாமி, உலக தமிழ் இளைஞர் பேரவை அட்லாண்டா தலைவர் பார்த்திபன், வாஷிங்டன் தமிழ் சங்கத்தின் தலைவர் நித்தில செல்வன் முத்துசாமி மற்றும் தமிழ் அமைப்புகளின் முக்கிய நிர்வாகிகள் வரவேற்றனர்.வாஷிங்டனில் உள்ள உலக வங்கி அலுவலகத்திற்கு ஓ.பன்னீர்செல்வம் சென்றார். அங்கு உலக வங்கி செயல் இயக்குனர் அபர்ணாவுடன் தமிழக திட்டங்களுக்கு நிதி திரட்டல் குறித்து ஆலோசனை நடத்தினார். தமிழகத்தில் செயல்படுத்தப்பட்டு வரும் குடிநீர், வீட்டு வசதி மற்றும் போக்குவரத்து மேம்பாட்டு திட்டங்களுக்கு தேவையான நிதி உதவிகளை பெறுவதற்காக இந்த ஆலோசனை நடத்தப்பட்டது. இதில் தமிழ்நாடு நிதித்துறை முதன்மை செயலாளர் கிருஷ்ணன், உலக வங்கி அதிகாரிகள் பங்கேற்றனர்.இந்த கூட்டத்தில் ஓ.பன்னீர்செல்வம் பேசியதாவது:-நகர்ப்புற வளர்ச்சி, சாலை போக்குவரத்து, பேரிடர் மேலாண்மை, ஊரக வளர்ச்சி, வேளாண்துறை, வீட்டுவசதி போன்ற பலவேறு துறைகளில் உலக வங்கியின் ஒத்துழைப்பு தமிழகத்திற்கு கிடைத்து வருகிறது.25 ஆண்டுகளுக்குப் பிறகு உலக வங்கி மீண்டும் தமிழக அரசின் வீடு கட்டும் திட்டத்தில் ஈடுபடும் வகையில் தற்போது தமிழ்நாடு நீடித்து நிலைத்த வீட்டு வசதி மற்றும் குடியிருப்புகள் திட்டத்தை உலக வங்கி ஊழியர்களுடன் இணைந்து தமிழக அரசு தயாரித்துக் கொண்டிருக்கிறது. இந்த திட்டத்தில் பல்வேறு புதிய அம்சங்கள் உள்ளன.வீட்டு வசதித்துறையில் மாநில அரசின் நோக்கங்களுக்கு செயல்வடிவம் கொடுக்கவும், குறைந்த விலையில் வீடுகள் கட்ட எதிர்காலத்தில் நிதியுதவி செய்வதற்கும் இத்திட்டம் உதவிகரமாக இருக்கும். ஆகவே, சில துவக்க முதலீடுகளுடன், இந்த உதவியை வளர்ச்சிக் கடனாக அளித்து, தமிழகத்தின் நீடித்து நிலைத்த வீட்டு வசதி திட்டத்திற்கு ஆதரவு தர வேண்டும் என்று நாங்கள் விரும்புகிறோம்.போக்குவரத்து மற்றும் குடிநீர் துறைகள் வளர்ச்சிக்கான சென்னை சிட்டி பார்ட்னர்ஷிப் திட்டம் குறித்த பேச்சுவார்த்தை நடைபெற்று வருவதாக என்னிடம் தெரிவித்தார்கள். குடிநீர், நீர் மறுபயன்பாடு, நீர் பாதுகாப்பு, நகர் போக்குவரத்து இணைப்புகள் உள்ளடக்கிய பல்வேறு முக்கிய அம்சங்கள் அடிப்படையில் சென்னை மாநகரை நிர்வகிக்கும் விதத்தில் சென்னை சிட்டி பார்ட்னர்ஷிப் திட்டம் உருவாக்கப்பட்டிருக்கிறது.உலக வங்கியும், தமிழக அரசும் பல்வேறு முறை இது குறித்து பேச்சுவார்த்தைகள் நடத்தியிருக்கின்றன. சென்னை மாநகருக்கு சிறந்த உட்கட்டமைப்பை உருவாக்குவதற்கு நாங்கள் உறுதி பூண்டிருக்கிறோம். இந்த திட்டத்தின் மீதான பேச்சுவார்த்தைகள் வேகமாக அடுத்தடுத்த கட்டங்களுக்கு முன்னேற வேண்டும் என்று நான் எதிர்பார்க்கிறேன். தமிழக வளர்ச்சித் திட்டங்களுக்கு தொடர்ந்து ஆதரவளித்து வரும் உலக வங்கிக்கு எனது நன்றியை தெரிவித்துக் கொள்கிறேன்.இவ்வாறு அவர் பேசினார்.அதன்பிறகு, சர்வதேச நிதி நிறுவன அலுவலகத்திற்கு சென்று தமிழகத்தில் பொது நிதி, செலவினம் மற்றும் நிதி திறன் மேம்பாட்டு திட்டங்கள் குறித்து ஓ.பன்னீர் செல்வம் ஆலோசனை நடத்தினார். இந்த ஆலோசனையில் சர்வதேச நிதி நிறுவன இயக்குனர் சுஜித்பாலா, மூத்த ஆலோசகர் நடராஜன், ஐ.டி.சி. இயக்குனர் ஷர்மினி கூர்வே, ஆசியா-பசிபிக் துறை இயக்குனர் செங்யங்ரீ, தமிழ்நாடு நிதித்துறை முதன்மை செயலாளர் ச.கிருஷ்ணன், இந்திய மிஷின் தலைவர் ரணில் சல்கத் மற்றும் அதிகாரிகள் பங்கேற்றனர்.வாஷிங்டனில் உள்ள கட்டுமான தொழில் நுட்பங்களை ஓ.பன்னீர்செல்வம் பார்வையிட்டார். தமிழகத்தில் கட்டுமான துறையில் புதிய தொழில் நுட்பங்களை அறிமுகப்படுத்துவது தொடர்பாக அவருக்கு அதிகாரிகள் விளக்கி கூறினர்.</p>
    </article>
  </body>
</html>