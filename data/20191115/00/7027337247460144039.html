<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698455/%D9%88%D8%B2%DB%8C%D8%B1-%D8%B5%D9%86%D8%B9%D8%AA-%D8%AA%D8%BA%DB%8C%DB%8C%D8%B1-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%A9%D9%85%D8%AA%D8%B1%DB%8C%D9%86-%D8%A7%D8%AB%D8%B1%DA%AF%D8%B0%D8%A7%D8%B1%DB%8C-%D8%B1%D9%88%DB%8C-%D9%82%DB%8C%D9%85%D8%AA-%D8%AA%D9%85%D8%A7%D9%85-%D8%B4%D8%AF%D9%87-%DA%A9%D8%A7%D9%84%D8%A7%D9%87%D8%A7-%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="وزیر صنعت: تغییر قیمت بنزین کمترین اثرگذاری روی قیمت تمام شده کالاها دارد"/>
    <meta property="og:description" content="وزیر صنعت، معدن و تجارت گفت: تغییر نرخ بنزین کمترین اثر ممکن را روی قیمت تمام شده کالاهای تولیدی دارد و در بخش حمل ونقل کالا نیز با توجه به تغییر نکردن نرخ گازوئیل مشکلی نخواهیم داشت، در حوزه حمل و نقل مسافر سهمیه لازم تعریف شده و تمهیدات مربوطه اتخاذ شده است."/>
  </head>
  <body>
    <article>
      <h1>وزیر صنعت: تغییر قیمت بنزین کمترین اثرگذاری روی قیمت تمام شده کالاها دارد</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037253_521.jpg"/>
      </figure>
      <p>وزیر صنعت، معدن و تجارت گفت: تغییر نرخ بنزین کمترین اثر ممکن را روی قیمت تمام شده کالاهای تولیدی دارد و در بخش حمل ونقل کالا نیز با توجه به تغییر نکردن نرخ گازوئیل مشکلی نخواهیم داشت، در حوزه حمل و نقل مسافر سهمیه لازم تعریف شده و تمهیدات مربوطه اتخاذ شده است.</p>
      <p>به گزارش وزارت صنعت، معدن و تجارت، «رضا رحمانی» در نشست فوق العاده ستاد تنظیم بازار افزود: دولت نیز از محل درآمدهای حاصل از این افزایش قیمت توجه ویژه‌ای به اقشار مختلف آسیب‌پذیر و همچنین برخی دهک‌های پایین درآمدی کشور خواهد داشت که از همین فردا وارد مرحله اجرایی خواهد شد.</p>
      <p>وی خاطرنشان کرد: هرگونه افزایش قیمت از سوی دستگاه‌های دولتی و مصوبه های موجود برای تغییر قیمت کالا از جمله همین مصوبه های تنظیم بازار، در شرایط حاضر ممنوع بوده و اگر حتی موردی مصوبه روزهای اخیر بوده مجوز آن باطل است و در شرایط موجود قابلیت اجرایی ندارد.</p>
      <p>وزیر صنعت، معدن و تجارت تاکید کرد: هر گونه افزایش قیمت سوء‌استفاده از شرایط بازار تلقی می شود و با متخلفان برخورد قانونی سختی خواهد شد.</p>
      <p>رحمانی تصریح کرد: سازمان حمایت از حقوق مصرف کننده و تولیدکننده، بازرسان اصناف و همچنین تعزیرات حکومتی طی روزهای آینده بازرسی خود را تشدید و با اطلاع رسانی لازم به مردم با هرگونه تخلف در سطح بازار برخورد خواهند کرد.</p>
      <p>وی ابراز امیدواری کرد مردم به عنوان ناظر واقعی بازار در صورت مواجهه با هرگونه تخلف و افزایش قیمت، موارد را به مجموعه نظارتی وزارت صنعت منعکس کنند تا با متخلفان برخورد شود.</p>
    </article>
  </body>
</html>