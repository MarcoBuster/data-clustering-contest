<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/15/To-elever-drept-i-skyting-p%C3%A5-skole-i-California-20397678.ece"/>
    <meta property="og:site_name" content="adressa.no"/>
    <meta property="article:published_time" content="2019-11-15T00:42:49+00:00"/>
    <meta property="og:title" content="To elever drept i skyting på skole i California"/>
    <meta property="og:description" content="To elever ble drept og tre ble såret i skoleskyting i Santa Clarita i California torsdag. En 16 åring som er siktet for å stå bak handlingen, er alvorlig såret."/>
  </head>
  <body>
    <article>
      <h1>To elever drept i skyting på skole i California</h1>
      <address><time datetime="2019-11-15T00:42:49+00:00">15 Nov 2019, 00:42</time> by <a rel="author">(NTB) NTB-AP-AFP</a></address>
      <p>To elever ble drept og tre ble såret i skoleskyting i Santa Clarita i California torsdag. En 16 åring som er siktet for å stå bak handlingen, er alvorlig såret.</p>
      <aside><a href="https://www.adressa.no/nyheter/utenriks/2019/11/15/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/15/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/15/javascript:void(0);">Del denne artikkelen på e-post</a></aside>
      <p>Den mistenkte gjerningspersonen er i politiets varetekt, men får behandling på sykehus, het det i en oppdatering fra Los Angeles-politiet torsdag formiddag.</p>
      <p>– En video fra hendelsen viser at den siktede tar opp en pistol fra ryggsekken sin, skyter og sårer fem personer, før han deretter skyter seg selv i hodet, sa Kent Wegener i det lokale politiet på en pressekonferanse torsdag.</p>
      <p>Tilstanden til den antatte gjerningspersonen er alvorlig.</p>
      <p>De som ble drept i skytingen, var en 16 år gammel jente og en 14 år gammel gutt. De tre andre sårede – en gutt og to jenter – var mellom 14 og 15 år.</p>
      <p>Politiet bekrefter at elevene ble skutt av en medelev.</p>
      <p>Saugus High School ble satt under såkalt lockdown under skyteepisoden. Vitner og overvåkingskameraer identifiserte den antatte gjerningspersonen innen en time etter skytingen, ifølge politiet. Den mistenkte 16-åringen ble funnet sammen med de andre som ble drept og skadd på skolen.</p>
      <p>Det var en stund forvirring rundt antall sårede, som varierte fra tre til sju. Enkelte meldinger gikk også ut på at gjerningspersonen var død, noe som viste seg å ikke stemme.</p>
      <p>Det var også forvirring rundt hvor mange som ble drept. <a href="https://twitter.com/fox5dc/status/1195121837392486402">Fox</a> fikk bekreftet fra lokalt politi at det var snakk om tre drepte, men politiet sa senere til kanalen at det var feil, og at det riktige tallet var to.</p>
      <p>Santa Clarita ligger om lag 50 kilometer nord for Los Angeles sentrum. Saugus High School har rundt 2.300 elever. Andre skoler i området ble stengt. Beboere i området nær skolen ble bedt om å holde dører og vinduer stengt.</p>
      <p>(©NTB)</p>
    </article>
  </body>
</html>