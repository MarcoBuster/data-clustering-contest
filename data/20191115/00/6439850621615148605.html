<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460815/%E0%A6%95%E0%A6%A5%E0%A6%BE%E0%A6%AE%E0%A6%BE%E0%A6%B2%E0%A6%BE%E0%A6%B0-%E0%A6%9A%E0%A6%BE%E0%A6%A4%E0%A7%81%E0%A6%B0%E0%A6%BF-%E0%A6%9B%E0%A6%BE%E0%A7%9C%E0%A6%BE-%E0%A6%AB%E0%A6%96%E0%A6%B0%E0%A7%81%E0%A6%B2%E0%A7%87%E0%A6%B0-%E0%A6%86%E0%A6%B0-%E0%A6%95%E0%A7%8B%E0%A6%A8-%E0%A6%B8%E0%A6%AE%E0%A7%8D%E0%A6%AA%E0%A6%A6"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="কথামালার চাতুরি ছাড়া ফখরুলের আর কোন সম্পদ নেই"/>
    <meta property="og:description" content="বিশেষ প্রতিনিধি ॥ রাজনীতিতে কথামালার চাতুরি ছাড়া বিএনপি মহাসচিব মির্জা ফখরুল ইসলাম আলমগীরের আর কোন সম্পদ নেই বলে মন্তব্য করেছেন আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের। বৃহস্পতিবার ঐতিহাসিক সোহরাওয়ার্দী উদ্যানে আওয়ামী স্বেচ্ছাসেবক লীগের জাতীয় সম্মেলনের মাঠ পরিদর্শন করতে এসে সাংবাদিকদের এক প্রশ্নের জবাবে ..."/>
  </head>
  <body>
    <article>
      <h1>কথামালার চাতুরি ছাড়া ফখরুলের আর কোন সম্পদ নেই</h1>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <ul>
        <li>সোহরাওয়ার্দী উদ্যানে কাদের</li>
      </ul>
      <p>বিশেষ প্রতিনিধি ॥ রাজনীতিতে কথামালার চাতুরি ছাড়া বিএনপি মহাসচিব মির্জা ফখরুল ইসলাম আলমগীরের আর কোন সম্পদ নেই বলে মন্তব্য করেছেন আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের।</p>
      <p>বৃহস্পতিবার ঐতিহাসিক সোহরাওয়ার্দী উদ্যানে আওয়ামী স্বেচ্ছাসেবক লীগের জাতীয় সম্মেলনের মাঠ পরিদর্শন করতে এসে সাংবাদিকদের এক প্রশ্নের জবাবে ওবায়দুল কাদের আরও বলেন, বিএনপি একটি ব্যর্থ রাজনৈতিক দল। মির্জা ফখরুল ইসলাম আলমগীরের এখন কিছু করার নেই। নির্বাচন করে ব্যর্থ, আন্দোলন করে ব্যর্থ, নেত্রী (খালেদা জিয়া) কারাগারে জবাব দিতে পারছে না। বিএনপি নেত্রীর জন্য একটা দৃশ্যমান মিছিল রাজপথে করতে পারেননি। কাজেই মির্জা ফখরুলের কথা মালার চাতুরি ছাড়া রাজনীতিতে আর কোন সম্পদ নেই।</p>
      <p>দেশের বাজারে পেঁয়াজের দাম উর্ধগতি বিষয়ে সাংবাদিকরা জানতে চাইলে আওয়ামী লীগ সাধারণ সম্পাদক বলেন, এই মাসটা অপেক্ষা করেন পেঁয়াজের দাম কমে যাবে। আশা করছি কমে যাবে। সরকার সব ধরনের চেষ্টা করে যাচ্ছে। স্বেচ্ছাসেবক লীগের নেতৃত্বের বিষয়ে ॥ স্বেচ্ছাসেবক লীগের নতুন নেতৃত্ব প্রসঙ্গে ওবায়দুল কাদের বলেন, সাবেক ছাত্রলীগ নেতাদের মধ্যে থেকে স্বেচ্ছাসেবক লীগের নেতৃত্ব সৃষ্টি হবে। প্রস্তুতি প্রায় শেষ দিকে। সম্মেলনকে ঘিরে সাজ সাজ রব তৈরি হয়েছে। স্বেচ্ছাসেবক লীগের কাউন্সিলররা আছে। তারা নতুন নেতৃত্বের নাম প্রস্তাব ও সমর্থন করবেন। সব কিছু অভ্যন্তরীণ গণতান্ত্রিক পদ্ধতিতে হবে।</p>
      <p>এ প্রসঙ্গে আওয়ামী লীগের সাধারণ সম্পাদক আরও বলেন, স্বেচ্ছাসেবক লীগের নেতৃত্ব গঠনে আমাদের নেত্রী (শেখ হাসিনা) আছেন, তিনি হলেন সকলের অভিভাবক। তিনি যেটা ভালো মনে করবেন আমরা সেটাই ভাল মনে করবো। সাবেক ছাত্রলীগ নেতাদের মধ্যে যাদের ক্লিন ইমেজ রয়েছে, সৎ ও কর্মঠ- তাদের আনা হবে।</p>
      <p>এসময় উপস্থিত ছিলেন আওয়ামী লীগের সভাপতিমন্ডলীর সদস্য কাজী জাফর উল্লাহ, যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক আফম বাহাউদ্দিন নাছিম, কেন্দ্রীয় নেতা এ্যাডভোকেট কামরুল ইসলাম, প্রকৌশলী আবদুস সবুর, মির্জা আজম এমপি, আনোয়ার হোসেন, সেচ্ছাসেবক লীগ সম্মেলন প্রস্তুতি কমিটির আহ্বায়ক নির্মল রঞ্জন গুহ, সহ-সভাপতি মতিউর রহমান মতি, খায়রুল হাসান জুয়েল, শেখ সোহেল রানা টিপু, সাজ্জাদ সাকিব বাদশা প্রমূখ।</p>
      <p>সম্মেলনের প্রস্তুতি প্রায় সম্পন্ন</p>
      <p>আওয়ামী স্বেচ্ছাসেবক লীগের জাতীয় সম্মেলনের সকল প্রস্তুতি প্রায় সম্পন্ন হয়েছে। আগামী ১৬ নবেম্বর শনিবার বেলা ১১টায় রাজধানীর ঐতিহাসিক সোহরাওয়ার্দী উদ্যানে সম্মেলন অনুষ্ঠিত হবে। প্রধান অতিথি হিসেবে উপস্থিত থেকে সম্মেলনের উদ্বোধন করবেন আওয়ামী লীগ সভাপতি ও প্রধানমন্ত্রী শেখ হাসিনা।</p>
      <p>বৃহস্পতিবার বঙ্গবন্ধু এ্যাভিনিউয়ে আওয়ামী লীগ কেন্দ্রীয় কার্যালয়ে স্বেচ্ছাসেবক লীগ আয়োজিত সংবাদ সম্মেলনে এ তথ্য জানান সম্মেলন প্রস্তুতি কমিটির আহবায়ক নির্মল রঞ্জন গুহ। লিখিত বক্তব্যে তিনি বলেন, আওয়ামী স্বেচ্ছাসেবক লীগের তৃতীয় জাতীয় সম্মেলনের জন্য আমরা প্রস্তুত। ইতোমধ্যে সম্মেলন স্থলের মঞ্চ এবং প্যান্ডেলসহ যাবতীয় প্রস্তুতি সম্পন্ন হয়েছে।</p>
      <p>তিনি বলেন, এবারের সম্মেলনে এক হাজার ৯৭৫ কাউন্সিলর এবং প্রায় ১৮ হাজার ডেলিগেট উপস্থিত থাকবেন। এছাড়াও অতিথি থাকবেন প্রায় ১৫ হাজার। সম্মেলন বর্ণাঢ্য এবং জমকালো আয়োজনের মধ্যদিয়ে অনুষ্ঠিত হবে জানিয়ে তিনি বলেন, সম্মেলন সুন্দর করতে ১৩টি উপ-কমিটি করা হয়েছে।</p>
      <p>সম্মেলন প্রস্তুতি কমিটির সদস্য সচিব গাজী মেসবাউল হোসেন সাচ্চু, স্বেচ্ছাসেবক লীগ সহ-সভাপতি মতিউর রহমান মতি, মিডিয়া উপ-কমিটির আহবায়ক ড. উৎপল কুমার সরকার, সদস্য সচিব কাজী মোয়াজ্জেম হোসেন, সাংগঠনিক সম্পাদক আব্দুল আলিম বেপারী, সহ-প্রচার সম্পাদক ওবায়দুল হক খান প্রমুখ উপস্থিত ছিলেন।</p>
    </article>
  </body>
</html>