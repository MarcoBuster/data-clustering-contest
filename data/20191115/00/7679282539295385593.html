<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-watch-16-year-old-pakistani-fast-bowler-naseem-shah-in-action-against-australia-a-he-is-like-a-cocktail-of-dennis-lillee-and-shane-bond-2850026.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T00:49:13+00:00"/>
    <meta property="og:title" content="VIDEO: डेनिस लिली और शेन बॉन्ड का कॉकटेल है यह 16 साल का पाकिस्तानी तेज गेंदबाज"/>
    <meta property="og:description" content="विश्व क्रिकेट में हमेशा से पाकिस्तान अपने तेज और स्विंग गेंदबाजों के लिए मशहूर रहा है। चाहें विश्व क्रिकेट के सबसे तेज गेंदबाज की बात करें या फिर सबसे खतरनाक स्विंग गेंदबाज की दोनों ही पाकिस्तानी रहे..."/>
  </head>
  <body>
    <article>
      <h1>VIDEO: डेनिस लिली और शेन बॉन्ड का कॉकटेल है यह 16 साल का पाकिस्तानी तेज गेंदबाज</h1>
      <address><time datetime="2019-11-15T00:49:13+00:00">15 Nov 2019, 00:49</time> by <a rel="author">लाइव हिन्दुस्तान टीम।,नई दिल्ली।</a></address>
      <p>विश्व क्रिकेट में हमेशा से पाकिस्तान अपने तेज और स्विंग गेंदबाजों के लिए मशहूर रहा है। चाहें विश्व क्रिकेट के सबसे तेज गेंदबाज की बात करें या फिर सबसे खतरनाक स्विंग गेंदबाज की दोनों ही पाकिस्तानी रहे हैं। उनका नाम है शोएब अख्तर और वसीम अकरम। पाकिस्तान की धरती से एक और तेज गेंदबाज क्रिकेट की दुनिया में अपना नाम करने के लिए तैयार है। इस तेज गेंदबाज का नाम है नसीम शाह। इस गेंदबाज की उम्र तो महज 16 साल ​है, लेकिन इसकी गेंदों की तेजी और सटीक लाइन लेंथ देखते ही बनता है। </p>
      <p>पाकिस्तान की टीम फिलहाल ऑस्ट्रेलिया के दौरे पर है। टेस्ट सीरीज शुरू होने से पहले ऑस्ट्रेलिया ए के साथ अभ्यास मैच में पाकिस्तान के 16 वर्षीय तेज गेंदबाज नसीम शाह ने अपनी तेज गेंदबाजी से ​क्रिकेट जगत के दिग्गजों को प्रभावित किया है। इस अभ्यास मैच में नसीम की गेंदों के आगे ऑस्ट्रेलियाई बल्लेबाज घुटने टेकते नजर आए। नसीम ने अपनी शानदार लाइन लेंथ के साथ की गई तेज गेंदों से ऑस्ट्रेलिया ए के बल्लेबाजों को खूब परेशान किया।</p>
      <figure>
        <iframe data-src="https://twitter.com/cricketcomau/status/1194564541520023552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Read Also : <a href="https://www.livehindustan.com/cricket/story-dhawan-zeroed-out-delhi-faced-upset-with-jammu-and-kashmir-2849343.html">धवन शून्य पर आउट, दिल्ली को जम्मू कश्मीर से उलटफेर का सामना करना पड़ा</a></h3>
      <p>नसीम शाह ने अपनी तेज गेंदबाजी से ऑस्ट्रेलिया ए के बल्लेबाज मॉर्क्स हैरिस और उस्मान ख्वाजा को मैच में काफी परेशान किया। इन दोनों बल्लेबाजों को नसीम के गेंद का सामना करते हुए बेहद परेशानी हो रही थी। आखिरकार नसीम ने एक बेहद ही खूबसूरत गेंद पर उस्मान ख्वाजा को पवेलियन की राह भी दिखाई। नसीम का गेंदबाजी एक्शन शेन बॉन्ड और डेनिस लिली का कॉकटेल है। अपने इस स्पेल के बाद से ही नसीम शाह सोशल मीडिया पर खूब छाए हुए हैं। इस अभ्यास मैच में उनकी गेंदबाजी का एक वीडियो भी सोशल मीडिया पर खूग वायरल हो रहा है।</p>
      <figure>
        <iframe data-src="https://twitter.com/Usman_PTI__/status/1194698872662171651?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>महज 16 साल के नसीम शाह को पाकिस्तान ने ऑस्ट्रेलिया दौरे के लिए चुना है। नसीम शाह ने पिछले साल सितंबर में फर्स्ट क्लास क्रिकेट में लाहौर की तरफ से डेब्यू किया था। उन्होंने अब तक सिर्फ छह फर्स्ट क्लास मैच खेले हैं, जिसमें नसीम ने 16.50 की औसत से 26 विकेट चटकाए हैं। अगर नसीम शाह को पाकिस्तान की ओर से ऑस्ट्रेलिया के खिलाफ टेस्ट सीरीज में डेब्यू करने का मौका मिलता है तो वह रिकॉर्ड बनाएंगे। नसीम टेस्ट क्रिकेट में डेब्यू करने वाले नौवें सबसे कम उम्र के खिलाड़ी होंगे। इतना ही नहीं ऑस्ट्रेलिया की धरती पर नसीम सबसे कम उम्र में इंटरनेशनल क्रिकेट खेलने का इतिहास भी रचेंगे।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।</b>    </p>
    </article>
  </body>
</html>