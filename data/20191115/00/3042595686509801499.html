<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/enhver-kommentar-fra-meg-vil-bare-skape-problemer/71821698"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T00:06:24+00:00"/>
    <meta property="og:title" content="- Enhver kommentar fra meg vil bare skape problemer"/>
    <meta property="og:description" content="Natos generalsekretær, Jens Stoltenberg, gjør alt han kan for å hindre at Nato og han selv blir trukket inn i den amerikanske riksrettsprosessen."/>
  </head>
  <body>
    <article>
      <h1>- Enhver kommentar fra meg vil bare skape problemer</h1>
      <h2>Natos generalsekretær, Jens Stoltenberg, gjør alt han kan for å hindre at Nato og han selv blir trukket inn i den amerikanske riksrettsprosessen.</h2>
      <address><time datetime="2019-11-15T00:06:24+00:00">15 Nov 2019, 00:06</time> by <a rel="author">Vegard Kristiansen Kvaale</a></address>
      <p>WASHINGTON D.C. (Dagbladet): Natos generalsekretær Jens Stoltenberg besøkte torsdag USAs president i Det hvite hus.</p>
      <p>Det skjer dagen etter at de offentlige riksrettshøringene startet i Kongressen. Trump er anklaget for å ha holdt tilbake nærmere 400 millioner dollar i militærhjelp til Ukraina for å få landets nye president til å korrupsjonsetterforske hans politiske motstander, Joe Biden. I USA er Stoltenberg gang på gang blitt spurt om situasjonen, som har skapt voldsomme reaksjoner</p>
      <p>
        <b>- En av mine viktigste oppgaver er å bidra til å holde denne alliansen sammen. Det vil jeg ikke bidra til dersom jeg gjør Nato til en del av den diskusjonen. Mitt svar er at det håndteres av USA. Så skal jeg bidra til at alle Nato-land står sammen om å støtte Ukraina, sier Stoltenberg til Dagbladet og norsk presse etter møtet med Trump.</b>
      </p>
      <figure>
        <img src="https://dbstatic.no/71821717.jpg?imageId=71821717&amp;width=1024&amp;height=615"/>
        <figcaption><b>PÅ BESØK:</b> Natos generalsekretær, Jens Stoltenberg, utenfor Det hvite hus torsdag. Foto: REUTERS/Jonathan Ernst Vis mer</figcaption>
      </figure>
      <h3>- Vil ikke si noe</h3>
      <p>Stoltenberg har tidligere blant annet møtt USAs ambassadør til EU, Gordon Sondland, som er et svært sentralt vitne i riksrettsprosessen, og som skal ha vært deltakende i prosessen for å holde tilbake militærhjelp.</p>
      <p>
        <b>-Jeg vil ikke si noenting som gjør at Nato blir trukket inn i en innenrikspolitisk situasjon her i USA om riksrett. Jeg er opptatt av at Nato fortsetter å gi betydelig støtte til Ukraina. Enhver kommentar fra min side som knytter seg til den amerikanske beslutningen, som nå er en del av de høringene som knytter seg til de høringene, vil bare kunne skape problemer, sier generalsekretæren.</b>
      </p>
      <p>Viktigst på møtet med Trump var forbredelsene til Natos toppmøte i London i desember. Der vil byrdefordeling mellom landene i Nato trolig bli det viktigste temaet.</p>
      <p>- Det går i riktig retning. Det har skjedd et betydelig skifte ved at europeiske Nato-land nå investerer mer, sier Stoltenberg.</p>
      <h3>Dyp uenighet</h3>
      <p>Samtidig legger ikke Stoltenberg skjul på at det er dyp uenighet mellom Nato-land. Frankrikes president, Emmanuel Macron, kalte nylig Nato-alliansen for «hjernedød» fordi han mener USA har trukket seg tilbake fra en lederrolle.</p>
      <p>Mange Nato-land er også dypt uenige i beslutningen fra USA om plutselig å trekke seg ut av Nord-Syria tidligere i høst. De mener dette førte til at Nato-landet Tyrkia gikk inn, og det bidro også til å styrke både Russlands posisjon, det syriske regimet og IS.</p>
      <p>
        <b>-Der er det en ekstremt vanskelig situasjon. Det er uoversiktelig, og det er en situasjon som raskt kan endre seg. På tross av ulike meninger om hvordan situasjonen skal håndteres, er det full enighet i Nato om at vi må stå sammen i kampen mot IS, sier Stoltenberg.</b>
      </p>
      <h3>- Tar Europa på alvor</h3>
      <p>
        <i>- Hvordan kan europeiske allierte stole på Trump når vi ser det som er kommet fram i riksrettsprosessen om Ukraina, og den plutselige amerikanske retretten fra Syria?</i>
      </p>
      <p>-Det vi ser er et USA som viser at de er forpliktet av Nato og støtter opp om våre sikkerhetsgarantier og støtter opp om vår sikkerhet. Det sterkeste uttrykket for at amerikanerne står opp for Nato og Europa, er at de nå øker sitt militære nærvær i Europa. Det er ikke noe sterkere uttrykk for at USA tar Europa på alvor, enn at de utplasserer og har flere amerikanske soldater i Europa, sier Stoltenberg til Dagbladet.</p>
      <p>
        <i>- Men er ikke de nevnte eksemplene et uttrykk for en uforutsigbarhet fra USA som er problematisk for europeiske allierte?</i>
      </p>
      <p>- Det er flere europeiske Nato-land som har gitt uttrykk for det. Samtidig mener jeg Natos historie er en historie om hvordan Nato har klart å håndtere store og små kriser og uenighet. Det går helt tilbake til Suez-krisa i 1956 til da Frankrike trakk seg ut av det militære samarbeidet i Nato i 1966 og Nato måtte flytte hovedkvarteret fra Paris til Brussel, eller Irak-krigen i 2003. Det har vært dyp uenighet mellom Nato-land i mange spørsmål. Det ser vi også i dag angående handel, klima eller situasjonen i Nord-Syria. Det som har vært Natos styrke er at på tross av de uenighetene, har vi alltid klart å samle oss om det som er Natos hovedoppgave. Det er at vi beskytter og forsvarer hverandre. Jeg er trygg på at det er fullt mulig også denne gangen, sier Stoltenberg.</p>
    </article>
  </body>
</html>