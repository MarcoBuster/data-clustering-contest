<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698478/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%B1%D8%B2%D9%82-%D9%85%D8%A7-%D8%AF%D8%B3%D8%AA-%D8%AA%D8%AD%D8%B1%DB%8C%D9%85%E2%80%8C%DA%A9%D9%86%D9%86%D8%AF%DA%AF%D8%A7%D9%86-%D9%86%DB%8C%D8%B3%D8%AA-%D8%A8%D9%87-%D8%A2%D9%86%D9%87%D8%A7-%D8%B1%D8%AC%D9%88%D8%B9-%D9%86%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="فرمانده سپاه: رزق ما دست تحریم‌کنندگان نیست / به آنها رجوع نمی کنیم"/>
    <meta property="og:description" content="اگر ایمان و تقوا را سرلوحه خود قرار دهیم برکات خدا از آسمان و زمین نازل می‌شود."/>
  </head>
  <body>
    <article>
      <h1>فرمانده سپاه: رزق ما دست تحریم‌کنندگان نیست / به آنها رجوع نمی کنیم</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <p>
        <b>اگر ایمان و تقوا را سرلوحه خود قرار دهیم برکات خدا از آسمان و زمین نازل می‌شود.</b>
      </p>
      <figure>
        <img src="https://cdn.asriran.com/files/fa/news/1398/8/24/1037381_968.jpg"/>
      </figure>
      <p>فرمانده سپاه پاسداران انقلاب اسلامی گفت: به تحریم‌کنندگان رجوع نمی‌کنیم چون رزق ما دست آنها نیست و اگر ایمان و تقوا را سرلوحه خود قرار دهیم برکات خدا از آسمان و زمین نازل می‌شود.</p>
      <p>به گزارش <a href="http://www.asriran.com/">عصرایران</a> به نقل از ایرنا، سردار سرلشکر پاسدار حسین سلامی در مراسم پایانی نهمین دوره مسابقات قرآن و مفاهیم خانواده سپاه پاسداران انقلاب اسلامی جمعه شب در مشهد افزود: آیا تحریم کنندگان می توانند از نزول برکات الهی از آسمان جلوگیری کنند؟ ما می دانیم که حتی به اندازه ذره ای نباید به دشمن تکیه کنیم.</p>
      <p>وی ادامه داد: چرا برای گشایش رزق سراغ دشمنان خدا برویم؟ آنها که بیش از حد کارتن خواب دارند نمی‌توانند برای ما گره گشایی کنند. ما باید سراغ خود خدا برویم.</p>
      <p>فرمانده سپاه پاسداران انقلاب اسلامی گفت: تجربه ۴۰ سال انقلاب اسلامی به ما نشان می‌دهد وقتی آیات قرآن را روی صحنه زمین جاری کردیم به هر چه خواستیم رسیدیم و از هر گردنه پرفراز و نشیبی عبور کردیم. <br/>سردار سلامی با بیان اینکه به فضل الهی صاحب قدرت، عظمت و اقتدار هستیم افزود: همه عظمت ما از اسلام است چنان که امام علی(ع) فرمود اگر قومی لباس جهاد را از تن خود خارج کنند خدا لباس ذلت را بر تن آنها می پوشاند.</p>
      <p>وی ادامه داد: وقتی در برابر دشمن قرار می‌گیریم او در ظاهر بزرگ است و ما هم چشم های خود بر روی قدرت آنها نمی بندیم چنانکه مقام معظم رهبری فرمودند دشمن را دست کم نگیرید اما وقتی که با نگاه امام(ره) و رهبری و با جهان‌بینی الهی و نگاه از زاویه حکمت های وحیانی که رهبران ما به موضوع قدرت و دشمنان خدا دارند به دشمن نگاه می کنیم آرام می گیریم.</p>
      <p>فرمانده سپاه پاسداران انقلاب اسلامی گفت: فرمول غلبه در قرآن به ما یاد می دهد که از دشمن هراسی نداشته باشیم و می دانیم که اگر دین خدا را یاری کنیم او نیز ما را یاری می کند و در این ۴۰ سال با همین قدرت و ایمان به میدان رفته ایم.</p>
      <p>سردار سلامی با بیان اینکه خانواده‌های سپاه، امتداد سپاه پاسداران انقلاب اسلامی در جامعه هستند افزود: هر کجا که رفته‌ایم پاسداران ما در کمین دشمنان با اقتدار از امنیت، عزت، اقتدار و کرامت این مرز و بوم در برابر قدرت‌های شیطانی دفاع می‌کنند و راه را بر دشمنان خدا بسته اند و همانند صخره‌های کوه در برابر آنها ایستاده اند و اجازه نمی‌دهند چشم ناپاکی به حریم این سرزمین الهی نگاه کند.</p>
      <p>وی اضافه کرد: سپاه پاسداران، تصویر قرآنی دارد و به فرموده رهبر معظم انقلاب سپاه پاسداران انقلاب اسلامی مثل مسجدی است که از ابتدا بر بنای تقوا ساخته شده است.</p>
      <p>فرمانده سپاه پاسداران انقلاب اسلامی با اشاره به نقش همسران پاسداران انقلاب اسلامی هم گفت: خانواده‌های پاسداران در میان جامعه مانند ستارگان درخشان در سپهر عفاف و حجاب و پاکی می‌درخشند و نقش این زنان در خانواده همانند نقش مردان در سنگر است.</p>
      <p>سردار سلامی افزود: پیامبر (ص) و ائمه(ع) تجسم کامل و تمام عیار قرآن هستند و حضرت زهرا (س) هم سیمای زنانه قرآن است که اگر قرار بود قرآن در چهره یک زن ظهور یابد آن زن حضرت فاطمه(س) بود.</p>
    </article>
  </body>
</html>