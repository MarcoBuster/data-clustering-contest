<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T00:08:00+00:00"/>
    <meta property="og:title" content="سهمیه‌بندی بنزین آغاز شد/ بنزین سهمیه‌ای ۱۵۰۰ تومان، بنزین آزاد ۳۰۰۰ تومان"/>
    <meta property="og:description" content="به گزارش الف، شرکت ملی پخش فراورده های نفتی ایران با صدور اطلاعیه ای طرح مدیریت مصرف سوخت را اجرایی کرد."/>
  </head>
  <body>
    <article>
      <h1>سهمیه‌بندی بنزین آغاز شد/ بنزین سهمیه‌ای ۱۵۰۰ تومان، بنزین آزاد ۳۰۰۰ تومان</h1>
      <address>
        <time datetime="2019-11-15T00:08:00+00:00">15 Nov 2019, 00:08</time>
      </address>
      <p>بنابر اطلاعیه شرکت ملی پخش فرآورده های نفتی، از ساعت صفر روز ۲۴ ماه آبان سهمیه بندی بنزین برای تمام وسایل نقلیه بنزین سوز آغاز شد.</p>
      <p>به گزارش الف، شرکت ملی پخش فراورده های نفتی ایران با صدور اطلاعیه ای طرح مدیریت مصرف سوخت را اجرایی کرد.</p>
      <p>متن این اطلاعیه به قرار زیر است:</p>
      <p>بسمه تعالی</p>
      <p>اطلاعیه شرکت ملی پخش فرآورده های نفتی ایران</p>
      <p>
        <b>" سهمیه بندی سوخت"</b>
      </p>
      <p>شرکت ملی پخش فرآورده های نفتی ایران به اطلاع عموم هموطنان عزیز می رساند که براساس مصوبه شورای عالی هماهنگی اقتصادی سران محترم سه قوه ، از ساعت صفر روز ۲۴ ماه آبان سهمیه بندی بنزین برای تمام وسایل نقلیه بنزین سوز به ترتیب بیان شده در این اطلاعیه انجام می شود.</p>
      <p>۱- میزان سهمیه بنزین هر نوع خودرو به ترتیب زیر است:</p>
      <p>
        <b>جدول تیپ خودروهای مشمول سهمیه</b>
      </p>
      <figure>
        <img src="https://www.alef.ir/files/archive/originals/2019/46/159900.jpg"/>
      </figure>
      <p>۲- قیمت بنزین معمولی سهمیه ای از قرار هر لیتر ۱۵۰۰ تومان خواهد بود .</p>
      <p>- قیمت بنزین معمولی غیر سهمیه ای از قرار هر لیتر ۳۰۰۰ تومان خواهد بود .</p>
      <p>- قیمت بنزین سوپر از قرار هر لیتر ۳۵۰۰ تومان خواهد بود .</p>
      <p>۳- از ساعت صفر روز ۲۴ سهمیه کامل ماه آبان سال ۱۳۹۸ همه خودروها به کارت سوخت شخصی آن ها واریز شده و سهمیه خودروهای شخصی به مدت ۶ ماه قابل ذخیره است . استفاده از سهمیه سوخت صرفا با استفاده از کارت هوشمند سوخت شخصی میسر خواهد بود .</p>
      <p>۴- کسانی که تاکنون به هر علت کارت سوخت شخصی خود را دریافت نکرده اند ، از ساعت اجرای طرح، سهمیه سوخت ایشان محفوظ است و از این بابت هیچ نگرانی نداشته باشند .</p>
      <p>افرادی که کارت سوخت ندارند ، شامل کسانی که تاکنون درخواست المثنی نداده اند ، کسانی که درخواست داده و هنوز کارت سوخت خود را دریافت نکرده اند و همچنین کسانی که کارت سوخت برایشان صادر شده ولی در باجه معطله شرکت ملی پست است ، سهمیه همه آنها از همین امروز محفوظ و ذخیره خواهد شد.</p>
      <p>۵- نرخ CNG‌ بدون تغییر خواهد بود .</p>
      <p>۶- برای مسافربرهای بر پایه اینترنت ( اسنپ و تپ سی) مشروط برآن که نرخ های خود را از مقادیر مصوب ، به تشخیص وزارت کشور تغییر ندهند ، اعتبار معادل سهمیه مصوب تعلق خواهد گرفت . برای تامین سوخت خودروهای مسافر برخطی و بین شهری ، آژانس های مسافربری و آموزشگاه های رانندگی تمهیدات لازم اتخاذگردیده است که متعاقبا اعلام خواهد شد.</p>
      <p>۷- به منظور رفاه حال دارندگان خودروها با اولویت وانت بارها مقررگردید وزارت نفت و سازمان برنامه و بودجه کشور ظرف مدت یک ماه ضوابط تشویقی برای توسعه مصرف CNG‌ در خودروها را تنظیم و به تصویب شورای اقتصاد برسانند .</p>
      <p>۸- همچنین به خودروهای همه دستگاه های اجرایی دولتی موضوع ماده ۵ قانون مدیریت خدمات کشوری ، سهمیه بنزین تعلق نمی گیرد و این خودروها باید با قیمت هر لیتر ۳۰۰۰ تومان نسبت به دریافت بنزین اقدام کنند .</p>
      <p>۹- قیمت نفت گاز با کارت سوخت جایگاه دار بدون تغییرخواهد بود.</p>
    </article>
  </body>
</html>