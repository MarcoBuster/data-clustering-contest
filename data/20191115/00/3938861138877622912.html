<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-newspaper/_korol-kupiv-druzhinam-149-avtomobiliv/938184"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:45:00+00:00"/>
    <meta property="og:title" content="Король купив дружинам 149 автомобілів"/>
    <meta property="og:description" content="Король Свазіленду Мсваті III купив для своїх 14 дружин автомобілів на $16 млн. Це 400 млн грн. У палац завезли 19 автівок &quot;Ролс-Ройс&quot; і 130 марки &quot;БМВ&quot;. &amp;mdash;&amp;ensp;Машини завозили накритими, вночі, &amp;mdash; каже журналіст Мбхата Аріву. &amp;mdash; Він має нас за дурнів. Бо вантажівки з ними ..."/>
  </head>
  <body>
    <article>
      <h1>Король купив дружинам 149 автомобілів</h1>
      <address><time datetime="2019-11-15T00:45:00+00:00">15 Nov 2019, 00:45</time> by <a rel="author">Оксана СНІГУР</a></address>
      <p>Король Свазіленду Мсваті III купив для своїх 14 дружин автомобілів на $16 млн. Це 400 млн грн. У палац завезли 19 автівок "Ролс-Ройс" і 130 марки "БМВ".</p>
      <p>— Машини завозили накритими, вночі, — каже журналіст Мбхата Аріву. — Він має нас за дурнів. Бо вантажівки з ними зняли в Південно-Африканській Республіці. Тамтешні журналісти вгадували, хто купив собі такі "колеса". Дешевші коштують від 40 тисяч доларів. Щоб купити "Ролс-Ройс", мені треба працювати 70 років і нічого не витрачати.</p>
      <p>Мсваті III вчився у Великій Британії. Торік перейменував країну на Есватіні на честь свого 50-річчя. Тоді ж оголосив режим економії. Обіцяв підняти зарплату вчителям і медикам. На початку цього року заявив, що бюджет не витримає зростання їхніх зарплат. Має 14 дружин і 25 дітей. Одна дружина померла від раку шкіри. Кожна жінка має окрему резиденцію зі слугами.</p>
      <p>— Мсваті один із небагатьох монархів у світі, котрий має абсолютну владу, — говорить опозиціонер Ванділ Длудлу.</p>
      <p>— У нас бідна країна. Зарплата в тисячу доларів вважається дуже хорошою. А його родина ні в чому собі не відмовляє. Ці автомобілі — показаний середній палець усім, хто голодує. При цьому король із улюб­леною дружиною випрошують гуманітарну допомогу у світі. Удень вона пояснює, що країні потрібна їжа і медикаменти, а ввечері публікує фотографії із розкішних ресторанів і бутиків. І їх 14. А ще є улюблені діти. На протести Мсваті не реагує.</p>
      <p>Король на троні з 1986-го. Раніше його критикували за те, що купив приватний літак вартістю понад $257 млн.</p>
      <p>У Свазіленді живуть 1,3 млн людей. 60% із них, за даними ООН, перебувають за межею бідності. Більше чверті інфіковані ВІЛ.</p>
    </article>
  </body>
</html>