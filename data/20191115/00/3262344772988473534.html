<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33085/sky-sperimenta-il-5g-anche-ad-xfactor-gianna-nannini-da-berlino-duetta-come-ologramma"/>
    <meta property="og:site_name" content="DDay.it"/>
    <meta property="article:published_time" content="2019-11-15T00:40:00+00:00"/>
    <meta property="og:title" content="Vodafone sperimenta il 5G anche a XFactor: Gianna Nannini da Berlino duetta come ologramma"/>
    <meta property="og:description" content="Il 5G usato per abbattere la latenza di un collegamento tra Monza e Berlino: il satellite permette a malapena di dialogare con pause poco accettabili; il 5G fa anche cantare e suonare a distanza."/>
  </head>
  <body>
    <article>
      <h1>Vodafone sperimenta il 5G anche a XFactor: Gianna Nannini da Berlino duetta come ologramma</h1>
      <h2>Il 5G usato per abbattere la latenza di un collegamento tra Monza e Berlino: il satellite permette a malapena di dialogare con pause poco accettabili; il 5G fa anche cantare e suonare a distanza.</h2>
      <address><time datetime="2019-11-15T00:40:00+00:00">15 Nov 2019, 00:40</time> by <a rel="author">Gianfranco Giardina</a></address>
      <p>Si sa che il 5G ha una miriade di applicazioni possibili, ma ancora si fa fatica a capire bene quali soliuzioni diventeranno veramente quelle chiave. Vodafone prosegue nella sua sperimentazione di questo 5G "in cerca d'autore" e lo fa direttamente sul palco di Xfactor 13, in una maniera che senza dubbio è stata molto più spettacolare delle altre viste finora: <b>l'ospite di apertura, Gianna Nannini, ha cantato live sul palco di XFactor, ma da remoto (l'artista si trovava a Berlino), proiettata come un ologramma</b>. Così è iniziato il quarto live della stagione, a cavallo tra stupore (tra quelli che hanno capito bene cosa stesse succedendo) e divertimento. </p>
      <p>Sì, perché chi pensava di vedere una "figurina" sgranata come quella dell'ologramma della principessa Leila di Star Wars, ha dovuto ricredersi. <b>La figura 3D della Nannini è stata ricostruita con proiezione su una speciale garza per proiezioni olografiche</b> in maniera molto fedele, grazie anche a una regia che si è limitata a effettuare riprese da frontale e al categorico sfondo nero.</p>
      <figure>
        <img src="https://cdn.dday.it/system/uploads/picture/image/58758/content_small_nannini03.jpg"/>
      </figure>
      <p>E in tutto ciò il 5G che ruolo ha avuto? Beh, la novità è che la Nannini ha duettato con i ragazzi di XFactor in studio riuscendo a cantare assieme, in sincrono. E questo malgrado, fino a qualche secondo prima del passaggio in ologramma, Cattelan e la Nannini riuscissero a parlare tra loro con una certa fatica a causa della latenza del collegamento satellitare (che, dobbiamo dirlo, è parso più lento del solito, in maniera un po' forzata).</p>
      <figure>
        <iframe src="https://www.youtube.com/embed/NAQ-JqpBfro" width="640" height="360" data-service="Youtube" scrolling="no"/>
      </figure>
      <p><b>La canzone in duetto è stata fatta "teletrasportando" Gianna Nannini (sia la figura orografica 3D che la parte audio) in 5G</b>, almeno così ci hanno giurato ambienti vicini a Vodafone. La bassa latenza del link 5G (tutto su rete Vodafone, che c'è anche in Germania) - ci hanno spiegato - ha consentito di garantire una performance sincrona (o meglio percepibile come tale) tra Monza e Berlino, cosa che via satellite sarebbe impensabile.</p>
      <figure>
        <img src="https://cdn.dday.it/system/uploads/picture/image/58755/content_small_nannini.jpg"/>
      </figure>
      <p>Alla fine della canzone, magicamente, la Nannini si è "dissolta" dal palco di Factor e lì, forse più di qualsiasi altro momento, si è capito che stava succedendo qualcosa di molto strano e particolare.</p>
      <figure>
        <img src="https://cdn.dday.it/system/uploads/picture/image/58757/content_small_nannini02.jpg"/>
        <figcaption>Un attimo dopo la fine del brano cantato in duetto (Ragazzo dell'Europa), Gianna Nannini (o meglio il suo ologramma) si è dissolta di un istante.</figcaption>
      </figure>
      <p>Una dimostrazione potenzialmente molto valida ed esplicativa, anche se in molti hanno criticato il ricorso al playback da parte della cantante, che stride un po' con le abitudini al tutto live di XFactor.</p>
      <figure>
        <img src="https://cdn.dday.it/system/uploads/picture/image/58770/content_small_BackstageBerlino_GiannaNannini_1_.jpg"/>
        <figcaption>Qui la Nannini ripresa sullo stage di Berlino sul quale è stata "scansionata" per essere poi inviata virtualmente sullo stage di XFactor</figcaption>
      </figure>
      <p>Una dimostrazione forse resa un po' meno efficace di quanto avrebbe potuto essere da due fattori: <b>Cattelan da parte sua non ha spiegato molto bene cosa stesse succedendo</b> né prima (e ci sta) né dopo la performance; dall'altro lato, l'estrema credibilità della scena, fatta di tanti campi lunghi (forse c'era solo qualche proporzione da rivedere tra Nannini e i ragazzi sul palco) era notevole, anche troppo. Tanto che a nostro avviso i più distratti non hanno neppure capito che la Nannini fosse veramente a Berlino e invece hanno creduto che il club dove si stava esibendo fosse uno scenario da backstage e il siparietto una "carrambata".</p>
      <figure>
        <iframe data-src="https://twitter.com/stundaglas/status/1195076492050542598?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/shinewithliam/status/1195076131147386880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il paradosso è che una figura meno definita, un po' azzurrata e magari traballante, assimilabile a quella che abbiamo in memoria dalle visioni compulsive di Star Wars, avrebbe fatto quasi più colpo.</p>
      <p>Sempre in chiave 5G e ologrammi, Vodafone ha anche lanciato l'iniziativa <b>Ready for X Factor</b>, una sfida canora che darà la possibilità al vincitore del contest di duettare come ologramma con uno dei concorrenti finalisti.</p>
    </article>
  </body>
</html>