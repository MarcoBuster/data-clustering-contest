<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698457/%D9%85%D8%AF%DB%8C%D8%B1-%D8%B9%D9%85%D9%84%DB%8C%D8%A7%D8%AA-%D8%AA%D9%BE%D8%B3%DB%8C-%D8%AD%D8%AF%D8%A7%D9%82%D9%84-%D8%AA%D8%A7-%DA%86%D9%86%D8%AF-%D9%85%D8%A7%D9%87-%D8%A2%DB%8C%D9%86%D8%AF%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%B4%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="مدیر عملیات تپسی: حداقل تا چند ماه آینده افزایش قیمت نخواهیم داشت"/>
    <meta property="og:description" content="مدیر عملیات تپسی با اشاره به خبر سهمیه‌بندی بنزین از سوی دولت و سوالات بی‌شمار رانندگان و کاربران تاکسی‌های اینترنتی، در گفت‌وگو با ایرنا اعلام کرد: ما نیز شب گذشته مانند بقیه مردم از طریق اخبار متوجه افزایش قیمت بنزین شدیم. سیاست ما این است که حداقل تا چند ماه آینده افزایش قیمت نخواهیم داشت."/>
  </head>
  <body>
    <article>
      <h1>مدیر عملیات تپسی: حداقل تا چند ماه آینده افزایش قیمت نخواهیم داشت</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037255_858.jpg"/>
      </figure>
      <p>مدیر عملیات تپسی با اشاره به خبر سهمیه‌بندی بنزین از سوی دولت و سوالات بی‌شمار رانندگان و کاربران تاکسی‌های اینترنتی، در گفت‌وگو با ایرنا اعلام کرد: ما نیز شب گذشته مانند بقیه مردم از طریق اخبار متوجه افزایش قیمت بنزین شدیم. سیاست ما این است که حداقل تا چند ماه آینده افزایش قیمت نخواهیم داشت.</p>
      <p>هومن دمیرچی مدیر عملیات و از بنیانگذاران تپسی در گفت و گو با ایرنا افزود: طی یک و نیم سال گذشته جلسات کارشناسی در این باره انجام شده بود و تخصیص سهمیه بنزین به تاکسی‌های اینترنتی ماحصل تلاشی است که در همین جلسات انجام شده است.</p>
      <p>وی اشاره کرد: اتفاق خوبی که خوشبختانه هم‌اکنون رخ داده، اراده ایست که برای اختصاص دادن بنزین به تاکسی‌های اینترنتی شکل گرفته است.</p>
      <p>او افزود: سهمیه به این شرط به تاکسی‌های اینترنتی تعلق گرفته که شرکت‌های حمل و نقل اینترنتی افزایش نرخ کرایه نداشته باشند.</p>
      <p>رانندگانی که پیمایش آن‌ها در تاکسی‌های اینترنتی از مجموع ۲۰۰کیلومتر بیشتر باشد، ما به التفاوت قیمت آزاد و سهمیه‌ای به ازای پیمایشی که داشته‌اند، به آن‌ها پرداخت می‌شود.</p>
      <p>مدیر عملیات تپسی اضافه کرد: در سیستمی که داریم، پیمایش رانندگان از مبدا به مقصد کاملا مشخص است و ما میزان پیمایش در طول ماه را به دستگاه‌های مربوطه گزارش می‌دهیم تا ما به التفاوت مورد محاسبه قرار گیرد و سهمیه رانندگان مشخص شود.</p>
      <p>لازم به ذکر است میزان پیمایش، شماره پلاک ماشین و کدملی راننده تنها اطلاعاتی است که به دستگاه‌ها ارجاع داده می‌شود و اطلاعات دیگری مخابره نخواهد شد.</p>
      <p>دمیرچی در پاسخ به این سوال که آیا امکان دارد در این بین تخلفی صورت بگیرد یا نه؟ گفت: این نسبت به روش‌های سنتی قطعا خطاهای کمتری دارد. مثلا سال ۸۸ به رانندگان آژانس و تاکسی کارت بنزین ارائه می‌دادند که روی مصرف آن هیچ نظارتی وجود نداشت. با توجه به دیتا و میزان پیمایشی که از تاکسی‌های اینترنتی وجود دارد، با توجه به این که شیوه سیستمی و اعتبار سنجی که شکل گرفته است، میزان خطا را به شکل قابل توجهی کاهش می‌دهد.</p>
      <p>وی در خصوص این‌که چقدر می‌توان روی قول عدم افزایش نرخ کرایه‌ تاکسی‌های اینترنتی حساب کرد، گفت: سیاست ما افزایش کرایه حداقل در کوتاه مدت و طی چند ماه آتی نیست، اما باید زمان بگذرد تا ببینیم میزان تورم به چه شکل پیش می‌رود و به تغییر سیاست نیاز است یا نه.</p>
      <p>او در پایان تاکید کرد: رانندگان نگران واریز اعتبار هستند که ما اعلام می‌کنیم قطعا اولین سهمیه اعتبار خرید بنزین آخر آذرماه به کارت آن‌ها واریز شود. رانندگان بدون نگرانی از این مسئله سفرهای‌شان را بروند و بدانند بر اساس سهمیه‌ای که برای آن‌ها در نظر گرفته شده، اعتبار دریافت خواهند کرد.</p>
    </article>
  </body>
</html>