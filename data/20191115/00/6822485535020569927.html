<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822130.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T00:02:00+00:00"/>
    <meta property="og:title" content="چرا از پیشرفت‌های پزشكي‌مان پول در نمی‌آوریم؟/ وزیر اسبق بهداشت: شبکه های برون مرزی روایتگر پیشرفت‌ پزشکی ایران باشند"/>
    <meta property="og:description" content="به گزارش"/>
  </head>
  <body>
    <article>
      <h1>چرا از پیشرفت‌های پزشكي‌مان پول در نمی‌آوریم؟/ وزیر اسبق بهداشت: شبکه های برون مرزی روایتگر پیشرفت‌ پزشکی ایران باشند</h1>
      <address>
        <time datetime="2019-11-15T00:02:00+00:00">15 Nov 2019, 00:02</time>
      </address>
      <p>شبكه هاي تلويزيوني كشورهاي پيشرفته هر از چندي يك برش از موفقيت هاي علمي و به ويژه پزشكي كشورشان را به مخاطبان خود نشان مي دهند. امري كه مي تواند هم افتخار و قدرت فكري آنها را بيان كند، هم براي جذب دانشجو و متقاضي مديكال توريسم يا گردشگري سلامت تاثيرگذار باشد. چنین توجهی باید در شبکه های برون مرزی ایران نیز تقویت شود.</p>
      <p>به گزارش <b>الف</b> آنچه از پيشرفت هاي علمي و پزشكي كشورهاي مطرح دنيا در فكر عموم مردم متبادر مي شود محصول فعاليت رسانه هاي بين الملل به ويژه شبكه هايي تلويزيوني است. بسياري از مردم در كشورهاي منطقه و جهان سوم از اين موفقيت ها اطلاع چنداني ندارند و شايد ايران را با كشور خود مقايسه كنند. </p>
      <p>معرفي توانايي هاي ايران و اطلاع رساني در خصوص پيشرفت هاي كشورمان تا حدي در بخش هايي از برنامه هاي شبكه پرس تي وي انجام مي شود كه يكي از آنها برنامه ايران تو دي است. اما چنين فعاليتي چه مزيت ها و چه مولفه هايي داشته باشد مي تواند تاثير بهتري بر مخاطب داشته باشد؟ </p>
      <p>
        <b>روايتگر پيشرفت هاي پزشكي كشور</b>
      </p>
      <p>كامران باقري لنكراني وزير سابق بهداشت، درمان و آموزش پزشكي تاکید دارد: «اگر شبكه هاي برون مرزي روايتگر پيشرفت هاي علمي ايران باشند هم مي تواند در ديپلماسي علمي و هم گردشگري سلامت براي موفقيت بيشتر قابل استفاده باشد. ما در اين خصوص به استفاده از ابزار رسانه هاي ديداري كمتر توجه كرده ايم و بايد بر فعاليت در اين بخش بيشتر سرمايه گذاري كرد.» </p>
      <p>بخش علمي ايران در رشته پزشكي به مراتب از كشورهاي همسايه و حتي جهان سوم مانند افريقا، جنوب آسیا و آمريكاي لاتين پيشرفته تر است و اگر هماهنگي خوبي ميان مراكز درماني بخش خصوصي و شبكه هاي برون مرزي مانند پرس تي وي و هيسپان تي وي انجام شود مي توان بر روي گردشگري سلامت و جذب بيماراني كه براي درمان به كشور ما سفر مي كنند حساب گسترده اي باز كرد. </p>
      <p>لنکرانی فوق تخصص گوارش و عضو فرهنگستان علوم پزشكي جمهوري اسلامي ايران در خصوص اینکه چگونه می توان از پرس تی وی برای جذب گردشگری سلامت بهره برد، توضيح مي دهد: باورپذیر کردن پیشرفت های کشورمان بسیار مهم است در نتيحه فعالیت شبکه پرس تی وی در این خصوص می تواند بسیار راهگشا باشد. اگر ما روايتگر اين پيشرفت ها و موفقيت ها نباشيم چگونه مردم دیگر کشورها از آن مطلع خواهند شد. </p>
      <p>اين استاد تمام دانشگاه علوم پزشکی شیراز معتقد است: يكي از راهكارها براي معرفي توانايي هاي بخش سلامت ايران به كشورهاي ديگر مصاحبه با اشخاص خارجي است كه در ايران خدمات پزشكي دريافت كرده اند و خود يا خانواده شان از اينكه در اين سرزمين درمان شده اند، راضي هستند. </p>
      <p>از مواردي كه مي تواند براي بسياري از مسلمانان كشورهاي ديگر حتي ممالك پيشرفته مطرح باشد توجه به اصول اسلامي مانند حجاب و خوراك حلال است كه در ايران رعايت مي شود.</p>
      <p>
        <b>گردشگري سلامت در برابر تحريم اقتصادي</b>
      </p>
      <p>همه اين موارد در  حاليست كه  ايران با تحريم هاي اقتصادي ظالمانه مقابله مي كند و بايد از ظرفيت هاي ارزشمند موجود براي حل مشكلات اقتصادي مانند كمبود ارز و بيكاري و... نهايت استفاده را ببرد. </p>
      <p>يكي از مواردي كه مي تواند به درآمد ارزي منتهي شود و تحريم ها هم تاثيري بر آن ندارد توجه به گردشگري سلامت است. امري كه با قانون و فرهنگ كشورمان كاملا منطبق است و مشكلات ديگر انواع گردشگري را به همراه ندارد. اما اين مهم به سادگي به دست نمي آيد. </p>
      <p>باقری لنکرانی وزير سابق بهداشت درباره مراجعه بیماران کشورهای دیگر به مراکز درمانی ایران می گوید: تعدادي بيمار خارجي از بخش هاي خصوصي كشورمان استفاده مي كنند اما اين روند نيازمند يك حركت سازماندهي شده است. با اين حال شهرت كشورمان در زمينه پزشكي زياد است.  </p>
      <p>اين استاد علوم پزشكي در مورد تخصص هایی كه گردشگران كشورهاي ديگر به آنها نياز دارند مي گويد: تا آنجا كه مي دانم در تخصص هاي چشم پزشكي، جراحي قلب، دندان پزشكي و بيماري هاي گوارش و كبد از كشورهاي همسايه به مراكز درماني كشورمان مراجعه مي كنند. </p>
      <p>در كشورهايي كه به گردشگري سلامت و يك قدم بالاتر ديپلماسي علمي به عنوان يك اولويت مهم نگاه مي كنند بسته هاي كاملي براي درمان در آن كشور در رسانه ها وجود دارد. حتي زماني كه براي مسافرت اقدام مي شود در همان آژانس هاي مسافرتي و هتل ها به معرفي بيمارستان ها و مراكز تخصصي پزشكي  پرداخته مي شود و هماهنگي براي استفاده از بخش هاي مورد نظر انجام مي شود كه در وقت و هزينه صرفه جويي شود. به اين صورت از هم سردرگمي بيمار و خانواده اش هم جلوگيري مي شود  هم اشخاص مي توانند يك سفر امن و راحت داشته باشند. </p>
      <p>اگر توان بالاي علمي ايران در درمان بسياري از بيماري ها و ارائه خدمات پزشكي در حد كشورهاي پيشرفته جهان به دنيا معرفي شود، متقاضيان اين خدمات كه در كشورهاي همسايه بسيار هستند براي درمان به ايران خواهند آمد. اين امر هم براي بخش علمي و خدمات پزشكي درآمدزاست هم براي بخش هاي مسافرتي مانند هتل ها و آژانس هاي هواپيمايي. </p>
      <p>يك سوال كه ممكن است مردم را نگران كند اين است كه اگر گردشگري سلامت رونق گيرد و شمار بسياري از بيماران خارجي به ايران سفر كنند، آيا اين حجم از بيماران خارجي ممكن است فضا را براي استفاده مردم ايران از خدمات پزشكي تنگ كند؟ در پاسخ بايد گفت: از آنجا كه چنين  بيماراني به بخش خصوصي مراجعه مي كنند قطعا از ظرفيت هاي خالي اين بخش استفاده مي شود و براي مردم عادي كشورمان مزاحمتي نخواهد داشت. همچنين با توجه به سرمايه هاي سرگردان در كشور و پزشكان و پزشكياراني كه بيكار هستند مي توانند به اين بخش ها سوق داده شوند. </p>
      <p>در شرايط حال حاضر خاورميانه و حوزه قفقاز و قاره افريقا شاهد جنگ هاي خونيني هستيم كه قطعا اين مجروحان براي درمان به مراكز بيمارستاني نياز خواهند داشت. كشورهاي سوريه، عراق، يمن، ليبي، اوكراين و  كشمير در سال هاي اخير صحنه درگيري هاي شديد نظامي بوده اند. يك راهكار مطرح اين است كه بتوان با سازمان بهداشت جهاني يا آزانس هاي امداد وابسته به سازمان ملل متحدد به توافق رسيد تا مجروحان اين جنگ ها به ويژه كودكان و جوانان آسيب ديده در حملات را براي درمان به ايران اعزام كنند. </p>
      <p>بخش ديگر هم ايجاد اشتغال براي متخصصان رشته هاي پزشكي، پيراپزشكي، نرسينگ و توانبخشی است. کشورهای منطقه که با برخی از استان های ما اشتراک زبانی دارند می توانند در این خصوص مورد توجه باشند. اعزام پزشك و پيراپزشك يك راهكار مطرح در دنياست. حتي كشورهاي پيشرفته مانند اروپا، كانادا و آمريكا هم فيزيوتراپ، كاردرمان و گفتار درمان وارد مي كنند. </p>
      <p>همچنين معرفي صنايع دارويي و تجهيزات پزشكي و خدمات آزمايشگاهي مي تواند مورد توجه باشد. به راستي چرا بايد از فرصت معرفي توانايي هاي صادراتي كشور به همسايگان خودداري كرد؟</p>
      <figure>
        <img src="https://www.alef.ir/files/archive/originals/2019/46/159747.jpg"/>
      </figure>
      <p>با توجه به ظرفيت دانشگاهي ايران مي توان دانشجويان كشورهاي جهان سوم را براي آموزش به دانشگاه هاي علوم پزشكي ايران به ويژه بخش خصوصي دعوت كرد كه ميتواند براي كشور درآمد ارزي هم داشته باشد. بسيار فرصت هايي كه مي توان با استفاده از رسانه هاي برون مرزي به دست آورد و به ثروت تبديل كرد و از آن غفلت مي شود.<br/><br/>                     </p>
    </article>
  </body>
</html>