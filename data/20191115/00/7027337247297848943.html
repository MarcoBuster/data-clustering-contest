<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698395/%D9%82%D8%A7%D8%A8%D9%84-%D8%AA%D9%88%D8%AC%D9%87-%DA%A9%D8%B3%D8%A7%D9%86%DB%8C-%DA%A9%D9%87-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="قابل توجه کسانی که کارت سوخت ندارند"/>
    <meta property="og:description" content="بر اساس آخرین آمار ارائه شده از وضعیت کارتهای سوخت، در حال حاضر ۶۰۰ هزار کارت سوخت در باجه های معطل پست قرار دارد که با توجه به سهمیه بندی بنزین به نظر می رسد به زودی تعیین تکلیف خواهد شد."/>
  </head>
  <body>
    <article>
      <h1>قابل توجه کسانی که کارت سوخت ندارند</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037182_207.jpg"/>
      </figure>
      <p>بر اساس آخرین آمار ارائه شده از وضعیت کارتهای سوخت، در حال حاضر ۶۰۰ هزار کارت سوخت در باجه های معطل پست قرار دارد که با توجه به سهمیه بندی بنزین به نظر می رسد به زودی تعیین تکلیف خواهد شد.</p>
      <p>به گزارش ایسنا، زمستان سال گذشته، شرکت ملی پالایش و پخش فرآورده‌های نفتی اعلام کرد که بازگشت کارت سوخت جدی است و از مالکان خودرو و موتورسیکلت فاقد کارت سوخت خواست که برای دریافت کارت سوخت المثنی اقدام کنند. در نهایت استفاده از کارت سوخت اجباری شد و عرضه بنزین در جایگاه‌های سراسر ایران از ٢٢ مردادماه امسال صرفاً با ارائه کارت هوشمند سوخت خودرو امکانپذیر شد. با این وجود تا اول شهریور گشایش خاصی در این رابطه صورت نگرفت؛ چراکه کارت سوخت جایگاه‌داران در اختیار تمام متقاضیان قرار داشت و هر فردی تا هر میزانی که تمایل داشت می‌توانست سوخت‌گیری کند.<br/>اما از اول شهریورماه به بعد میزان سوخت‌گیری با کارت آزاد جایگاه‌ها در کل کشور در هر بار سوخت‌گیری، از ۶۰ لیتر به ۳۰ لیتر کاهش یافت و در مرحله بعدی از ۱۶ مهرماه، بار دیگر سهمیه کارت سوخت جایگاه‌داران به ۲۰ لیتر در هر بار سوختگیری کاهش پیدا کرد. بالاخره بامداد جمعه ۲۴ آبان، بنزین سهمیه بندی شد و قیمت این فرآورده نفتی به صورت سهمیه‌ای (۶۰ لیتر ماهانه برای خودروهای شخصی) در هر لیتر ۱۵۰۰ تومان و به صورت آزاد ۳۰۰۰ تومان تعیین شد. با این وجود هنوز افرادی موفق به دریافت کارت سوخت خود نشده اند.<br/>این درحالی است که مسوولان مرتبط بارها اعلام کردند که وزارت نفت برای تمام افراد کارت سوخت تهیه کرده است و افرادی که کارت سوخت خود را تهیه نکرده اند، لازم است با مراجعه به سایت WWW.niopdc.ir و وارد کردن پلاک و کد پستی، باجه پستی را که کارت سوختشان در آنجاست، پیدا کنند.<br/>در این‌باره امیر وکیل‌زاده - مدیرعامل شرکت ملی پخش فرآورده‌های نفتی - اظهار کرد: افراد در گذشته باید مراحل متعددی را طی می‌کردند تا بتوانند کارت سوخت خود را پیدا کنند، اما اکنون به راحتی با ورود به سایت مذکور و در دست داشتن مدارک مثبته کارت خود را تحویل بگیرند.</p>
      <p>
        <b>در خواست المثنی کارت هوشمند سوخت</b>
      </p>
      <p>طبق اعلام شرکت ملی پخش فراورده های نفتی، صدور کارت سوخت هوشمند المثنی فقط از طریق دفاتر پلیس +۱۰ مقدور است، زیرا افرادی سودجو با هدف دستیابی به اطلاعات شخصی و کارت بانکی و کلاهبرداری از هموطنان و سوء استفاده های احتمالی اقدام به ایجاد سایت های غیرمجاز کرده اند. بنابراین کسانی که کارت سوخت ندارند و تاکنون نیز درخواست صدورکارت سوخت نکرده اند، می توانند خود یا وکیل قانونی شان با در دست داشتن مدارک هویتی مالک خودرو و وسیله نقلیه به مراکز پلیس+۱۰مراجعه کنند. حذف رمز کارت سوخت نیز در این دفاتر قابل انجام است.</p>
      <p>مدارک هویتی مالک برای درخواست المثنی کارت هوشمند سوخت نیز به شرح زیر است: برای اشخاص حقیقی، یکی از مدارک شناسایی معتبر مالک وسیله نقلیه شامل اصل شناسنامه یا کارت ملی هوشمند یا گذرنامه نیاز است. برای اشخاص حقوقی نیز معرفی نامه رسمی از سازمان یا شرکت مربوطه با امضاء و مهر مجاز به همراه اصل شناسنامه یا کارت ملی هوشمند یا گذرنامه نماینده نیاز است. دارندگان وکالتنامه معتبر قانونی از مالک نیز می توانند با ارائه مدارک شناسایی معتبر شامل اصل شناسنامه یا کارت ملی هوشمند یا گذرنامه نسبت به اخذ خدمات مورد نیاز اقدام کنند.<br/>در مورد خودروهای لیزینگی (خودروهای اجاره به شرط تملیک)، اسناد و مدارک در اختیار استفاده کننده خودرو شامل کارت خودرو ملاک عمل است. مدارک شناسایی وسیله نقلیه نیز شامل کارت شناسایی خودرو یا شناسنامه مالکیت وسیله نقلیه یا بنچاق محضری به همراه بیمه نامه شخص ثالث معتبر می شود.<br/>برای تکمیل فرم تعهدنامه در دفاتر پلیس +۱۰ واریز مبلغ ۱۰ هزار تومان در پایانه­ های pos بانک ملت مستقر در این دفاتر و اخذ رسید ثبت درخواست کارت هوشمند سوخت المثنی از کاربر، مراحلی است که باید طی شود.<br/>کسانی که در سایت دولت همراه ثبت نام کرده‌اند، نیازی به ارائه درخواست المثنی ندارند. کارت سوخت این اشخاص از طریق اداره پست به آدرسی که اعلام کرده اند ارسال می شود.</p>
    </article>
  </body>
</html>