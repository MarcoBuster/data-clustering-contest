<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-bcci-ethics-officer-dk-jain-dismissed-conflict-of-interest-case-against-rahul-dravid-2850021.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T00:13:24+00:00"/>
    <meta property="og:title" content="राहुल द्रविड़ के खिलाफ 'हितों के टकराव' का मामला खारिज हुआ"/>
    <meta property="og:description" content="बीसीसीआई के आचरण अधिकारी डी के जैन ने गुरुवार को राहुल द्रविड़ के खिलाफ 'हितों के टकराव' की शिकायत खारिज कर दी। डीके जैन ने आदेश जारी करने के बाद पीटीआई से कहा, 'मैंने शिकायत खारिज कर दी..."/>
  </head>
  <body>
    <article>
      <h1>राहुल द्रविड़ के खिलाफ 'हितों के टकराव' का मामला खारिज हुआ</h1>
      <address><time datetime="2019-11-15T00:13:24+00:00">15 Nov 2019, 00:13</time> by <a rel="author">भाषा।,नई दिल्ली।</a></address>
      <p>बीसीसीआई के आचरण अधिकारी डी के जैन ने गुरुवार को राहुल द्रविड़ के खिलाफ 'हितों के टकराव' की शिकायत खारिज कर दी। डीके जैन ने आदेश जारी करने के बाद पीटीआई से कहा, 'मैंने शिकायत खारिज कर दी है। राहुल द्रविड़ के साथ हितों के टकराव का कोई मुद्दा नहीं है।' पीटीआई के पास इस आदेश की प्रति है जिसके अनुसार, 'तथ्यों के आधार पर मुझे भरोसा हो गया है कि नियमों के अनुसार हितों के टकराव का मामला नहीं बनता है। नतीजतन, शिकायत खारिज कर दी जाती है जिसमें कोई दम नहीं है।'</p>
      <h3>Read Also: <a href="https://www.livehindustan.com/cricket/story-prithvi-shaw-ban-ended-he-selected-in-mumbai-team-for-syed-mushtaq-ali-tournament-2850017.html">खत्म हुआ पृथ्वी शॉ का बनवास, मुंबई की टीम में हुआ चयन</a></h3>
      <p>एमपीसीए के आजीवन सदस्य संजीव गुप्ता ने द्रविड़ के खिलाफ कथित टकराव का मामला दायर किया था क्योंकि वह मौजूदा समय में राष्ट्रीय क्रिकेट अकादमी (एनसीए) प्रमुख हैं और साथ ही इंडिया सीमेंट्स के कर्मचारी भी हैं। डीके जैन ने मंगलवार को दूसरे दौर की सुनवाई की थी जिसमें द्रविड़ का प्रतिनिधित्व उनके वकील ने किया था। इससे पहले 26 सितंबर को मुंबई में हुई व्यक्तिगत सुनवाई में उन्होंने अपना मामला पेश किया था। वह इस समय बेंगलुरु में एनसीए निदेशक भी हैं और इंडिया सीमेंट्स ग्रुप के उपाध्यक्ष भी हैं जिसकी आईपीएल फ्रेंचाइजी चेन्नई सुपरकिंग्स है।</p>
      <h3>Read Also: <a href="https://www.livehindustan.com/cricket/story-dhawan-zeroed-out-delhi-faced-upset-with-jammu-and-kashmir-2849343.html">धवन शून्य पर आउट, दिल्ली को जम्मू कश्मीर से उलटफेर का सामना करना पड़ा</a></h3>
      <p>एनसीए की जिम्मेदारी दिए जाने से पहले वह इंडिया ए और अंडर-19 टीमों के मुख्य कोच भी थे। द्रविड़ ने अपने बचाव में कहा था कि उन्होंने इंडिया सीमेंट्स से अनुपस्थिति की अनुमति ले ली थी और उनका चेन्नई सुपरकिंग्स से कोई लेना देना नहीं है। बीसीसीआई संविधान के नियम 38 (4) के अनुसार कोई भी व्यक्ति एक ही समय में एक से ज्यादा पद पर काबिज नहीं रह सकता। डीके जैन ने द्रविड़ के मामले में इस नियम की अलग तरह से व्याख्या की जिसमें आदेश के अनुसार बीसीसीआई से जुड़े किसी व्यक्ति का महज एक पद पर काबिज रहना 'हितों के टकराव के निष्कर्ष पर पहुंचने के लिए पर्याप्त नहीं है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>