<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_u-dvoh-mistah-ne-vklyuchili-opalennya/938205"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:30:00+00:00"/>
    <meta property="og:title" content="У двох містах не включили опалення"/>
    <meta property="og:description" content="Опалювальний сезон досі не розпочався у місті Новий Розділ на Львівщині. 11 листопада всі школи пішли на вимушені канікули. Навчання відновлять, коли подадуть тепло. Підготовку до опалювального сезону зірвали 16 вересня. Тоді всі працівники місцевої Теплоелектроцентралі не вийшли на ..."/>
  </head>
  <body>
    <article>
      <h1>У двох містах не включили опалення</h1>
      <address><time datetime="2019-11-15T00:30:00+00:00">15 Nov 2019, 00:30</time> by <a rel="author">Мар'яна ЧОРНІЄВИЧ</a></address>
      <p>Опалювальний сезон досі не розпочався у місті Новий Розділ на Львівщині. 11 листопада всі школи пішли на вимушені канікули. Навчання відновлять, коли подадуть тепло.</p>
      <p>Підготовку до опалювального сезону зірвали 16 вересня. Тоді всі працівники місцевої Теплоелектроцентралі не вийшли на роботу. Тому що майже півроку не отримують зарплату, заявили. 18 жовтня в місті оголосили надзвичайний стан. Мер Андрій Мелешко та його заступники подали у відставку.</p>
      <p>Подібна ситуація склалася у місті Новояворівськ Львівської області. Там теж не включили опалення, бо працівники ТЕЦ не хочуть працювати через борги із зарплати.</p>
      <p>— На засіданні обласної комісії із надзвичайних ситуацій вирішили погасити заборгованість у співвідношенні 50 на 50. Половину дає обласний бюджет, решту — міста, — каже директор департаменту житлово-комунального господарства Львівської облдержадміністрації <b>Назар Романчук, 37 років</b>. — Один мільйон уже на рахунку міськради Нового Роздолу. Маємо переказати ще 1,7 мільйона. Проблема в тому, що немає міського голови, а депутати не хочуть брати відповідальність за передані кошти. Тому їх поки що не використовують. Так само хочемо грошима допомогти Новояворівську. Точну дату початку опалення не назву.</p>
      <p>Теплоцентралями Новояворівська й Нового Роздолу із вересня 2019-го керувало приватне підприємство "Гарант Енерго М". У користування ТЕЦ їм передало Агентство з розшуку та менеджменту активів. Проте компанія не змогла погасити борги перед працівниками.</p>
      <p>Раніше обидві теплоцентралі належали народному депутату Ярославу Дубневичу і його брату Богдану, за даними Національного антикорупційного бюро. ТЕЦ купували у Нафтогазу газ за пільговою ціною й за угодою мали виробляти тепло для населення. Натомість користувалися паливом для виробництва електрики й продавали її державному підприємству "Енергоринок". Завдали збитків державі на понад 1,4 млрд грн, кажуть у НАБУ.</p>
      <p>31 жовтня Верховна Рада проголосувала за зняття депутатської недоторканності й арешт Ярослава Дубневича. 8 листопада він вийшов із СІЗО під заставу 90 млн грн.</p>
      <p>Із компанією "Гарант Енерго М" Агентство з розшуку та менеджменту активів розірвало договір. Новим управителем ТЕЦ стало товариство "Газопостачальна компанія "Нафтогаз Тепло".</p>
      <p>— Очікуємо, що 17–18 листопада в Новояворівську і Новому Роздолі включать тепло, — каже міністр розвитку громад і територій України Альона Бабак.</p>
    </article>
  </body>
</html>