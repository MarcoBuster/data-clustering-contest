<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698469/%D8%A7%D8%AD%D8%AA%D9%85%D8%A7%D9%84-%D8%B3%DB%8C%D9%84%D8%A7%D8%A8%DB%8C-%D8%B4%D8%AF%D9%86-%DA%A9%D8%A7%D8%B1%D9%88%D9%86-%DA%A9%D8%B1%D8%AE%D9%87-%D8%AF%D8%B2-%D9%88-%D9%85%D8%A7%D8%B1%D9%88%D9%86-%D8%AF%D8%B1-2-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="احتمال سیلابی شدن کارون، کرخه، دز و مارون در 2 هفته آینده"/>
    <meta property="og:description" content="معاون مطالعات پایه و طرح‌های جامع منابع آب سازمان آب و برق خوزستان نسبت به بارش‌های سیل آسا در ۲ هفته آینده هشدار داد و گفت: ساکنان پایین دست سدها در حوضه رودخانه‌های کارون، کرخه، دز و مارون در این مدت نکات ایمنی را رعایت، و از نزدیک شدن به رودخانه‌ها خودداری کنند."/>
  </head>
  <body>
    <article>
      <h1>احتمال سیلابی شدن کارون، کرخه، دز و مارون در 2 هفته آینده</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037324_574.jpg"/>
      </figure>
      <p>معاون مطالعات پایه و طرح‌های جامع منابع آب سازمان آب و برق خوزستان نسبت به بارش‌های سیل آسا در ۲ هفته آینده هشدار داد و گفت: ساکنان پایین دست سدها در حوضه رودخانه‌های کارون، کرخه، دز و مارون در این مدت نکات ایمنی را رعایت، و از نزدیک شدن به رودخانه‌ها خودداری کنند.</p>
      <p>فراز رابعی روز جمعه در گفت وگو با ایرنا افزود: طبق پیش بینی‌ سازمان هواشناسی، اواخر آبان و اوایل آذر بارندگی‌های سیل‌آسا در حوضه‌های آبی منتهی به خوزستان خواهیم داشت.</p>
      <p>وی با بیان اینکه نگرانی از بابت مهار سیل در سدها وجود ندارد، خاطرنشان کرد: آمادگی لازم در سدهای خوزستان ایجاد و خروجی سدها تنظیم شده و هم اکنون ۹ میلیارد مترمکعب ظرفیت خالی در مخازن سدها برای مدیریت سیلاب ایجاد شده است.</p>
      <p>رابعی افزود: خروجی سدهای خوزستان حتی در صورت وقوع سیل احتمالی تا پایان آذر افزایش نمی‌یابد و بسته به شرایط بارندگی در پایین دست حوضه‌ها می‌توانیم خروجی را کاهش دهیم.</p>
      <p>وی اضافه کرد: بارندگی در پایین دست حوضه‌ها که خارج از کنترل سدهاست ممکن است مشکلاتی ایجاد کند که البته در اهواز و شهرهای بزرگ نیز نگران کننده نیست اما ساکنان پایین دست رودخانه‌های خوزستان اعم از کارون، دز، کرخه و مارون و دستگاه‌هایی که تاسیساتی در جوار رودخانه‌ها دارند، در ۲ هفته آینده باید احتیاط را رعایت کرده و از نزدیک شدن به رودخانه‌ها خودداری کنند.</p>
      <p>معاون سازمان آب و برق خوزستان همچنین با اشاره به سیل بهار امسال در خوزستان گفت: بارش و سیل احتمالی در ۲ هفته آینده مشابه سیل بهار گذشته نیست و با قاطعیت می‌توان گفت که تا پایان آذر سیلاب‌های بزرگ و تنظیم نشده و ویژه نخواهیم داشت.</p>
      <p>وی افزود: درباره وضعیت زمستان نمی‌توان از حالا اظهارنظر قطعی کرد و بر اساس پیش بینی‌ هواشناسی در ماه‌های آینده اطلاعات به روز می‌شود.</p>
      <p>به گزارش پایگاه اطلاع رسانی وزارت نیرو (پاون)، اردکانیان وزیر نیرو در جلسه روز جمعه ستاد مدیریت سیلاب، از آماده باش تمامی تیم‌های عملیاتی برای رویارویی با سیلاب‌های احتمالی خبر داده است. به گفته وی از امروز با وقوع سامانه‌های بارشی‌ جدیدی روبه رو هستیم، که اثر مستقیمی بر ورودی سیلاب به سدها و رودخانه‌های مناطق شمالی و جنوبی کشور خواهد داشت.</p>
      <p>این سامانه بارشی موجب می‌شود که علاوه بر بارش شدید در استان های شمالی، در استان‌های جنوبی کشور مانند بوشهر، کهگیلویه و بویراحمد، بخش‌های از فارس و جنوب خوزستان نیز این رقم در موجموع به ۵۰ میلیمتر برسد.</p>
      <p>اردکانیان گفته است سدهای بیجار گیلان، میجران مازندران، کوثر کهگیلویه و بویراحمد، رییسعلی دلواری بوشهر و مارون خوزستان از جمله سدهای هستند که بارش‌های چند روز آینده بر آنها تاثیر مستقیم خواهد گذاشت.</p>
      <p>در پی طغیان رودخانه‌های کرخه، کارون و دز در زمستان پارسال و بهار امسال، ۳۰ سیلاب بزرگ و کوچک در خوزستان رخ داد. ۲۱ شهرستان درگیر سیل شدند، ۱۳۳ روستا به زیر آب رفت و ۳۷۴ روستا به صورت جزیی و کلی تخلیه شدند. از میان ۲۵ استان، خوزستان بیشترین آسیب را در سیل اخیر متحمل شد.</p>
    </article>
  </body>
</html>