<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698456/%D8%A7%D9%86%D8%AA%D9%82%D8%A7%D8%AF-%D8%AD%D8%A7%D8%AC%DB%8C-%D8%A8%D8%A7%D8%A8%D8%A7%DB%8C%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D9%86%D9%81%D8%B9-%D9%86%D8%B8%D8%A7%D9%85-%D9%88-%D9%85%D8%B1%D8%AF%D9%85-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="انتقاد حاجی بابایی از افزایش قیمت بنزین: به نفع نظام و مردم نیست"/>
    <meta property="og:description" content="رئیس فراکسیون نمایندگان ولایی مجلس در نامه‌ای به علی لاریجانی با انتقاد از افزایش نرخ بنزین توسط دولت، تاکید کرد: ما این کار را در حال حاضر به نفع نظام و مردم نمی‌دانیم و با اجرای آن مخالفیم."/>
  </head>
  <body>
    <article>
      <h1>انتقاد حاجی بابایی از افزایش قیمت بنزین: به نفع نظام و مردم نیست</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037254_507.jpg"/>
      </figure>
      <p>رئیس فراکسیون نمایندگان ولایی مجلس در نامه‌ای به علی لاریجانی با انتقاد از افزایش نرخ بنزین توسط دولت، تاکید کرد: ما این کار را در حال حاضر به نفع نظام و مردم نمی‌دانیم و با اجرای آن مخالفیم.</p>
      <p>به گزارش فارس، حمیدرضا حاجی بابایی رئیس فراکسیون نمایندگان ولایی مجلس شورای اسلامی در نامه‌ای به علی لاریجانی رئیس مجلس، با انتقاد از افزایش قیمت سوخت توسط دولت تاکید کرد: ما این کار را در حال حاضر به نفع نظام و مردم نمی‌دانیم و با اجرای آن مخالفیم.</p>
      <p>متن این نامه به شرح زیر است:</p>
      <p>جناب آقای دکتر لاریجانی</p>
      <p>ریاست محترم مجلس شورای اسلامی</p>
      <p>با سلام</p>
      <p>خبر عیدی دولت و مجلس شورای اسلامی یا به عبارت بهتر جناب آقای دکتر روحانی وجنابعالی، در روز میلاد پیامبر رحمت (ص) و فرزند بزرگوارش حضرت امام صادق (ع) به ملت ایران، توسط جایگاه های پمپ بنزین به نمایندگان مردم در مجلس شورای اسلامی ابلاغ گردید، فارغ از این که از نظر اقتصادی این حرکت چه مزایا و زیان هایی دارد، که خود جای بحث و گفتگوی فراوان دارد، لیکن موارد ذیل را لطفا جهت تبیین علل اتخاذ این تصمیم، برای ملت ایران تشریح فرمایید:</p>
      <p>۱- آیا این اقدام براساس قانون برنامه ششم توسعه کشور صورت گرفته وبا قانون برنامه ۵ساله کشور مطابقت دارد؟</p>
      <p>۲- آیا این اقدام در قانون بودجه ۱۳۹۸ ؛دربخش درآمدها و هزینه های دولت محاسبه و تعیین گردیده است؟</p>
      <p>۳- در آمد حاصل از آن برمبنای ۱۰۰میلیون لیتردرروز ۱۰۹.۵ هزار میلیارد تومان است که ۱/۳ (یک سوم) آن یعنی ۳۶.۵ هزار میلیارد تومان در قانون بودجه ۱۳۹۸ پیش بینی ومحاسبه شده است، اما سئوال این است، محل هزینه ۷۳ هزار میلیارد تومان مابقی در کجا پیش بینی شده است، یارانه اعلام شده برمبنای ۶۰میلیون نفر ومیانگین ۴۵ هزار تومان برای هرنفر حدود۳۲ هزار میلیارد تومان می شود.آن ۴۱ هزار میلیارد تومان باقی مانده قرار است در کجا هزینه گردد؟، آیا قرار است حقوق بازنشستگان لشکری و کشوری و کارگری ترمیم شود؟ یا قرار است صرف ارتقای وضعیت حقوق،اساتید دانشگاه ها،معلمان، کارکنان بویژه شرکتی و قراردادی دولت و...شود؟ یا قرار است وضعیت زندگی اقشار کم درآمد که با سختی ها ومشکلات اقتصادی دست وپنجه نرم می کنند ،شود؟</p>
      <p>۴- آیا جنابعالی از این اقدام خبر داشتید یا خیر؟ اگر از این اقدام مطلع بودید چرا نمایندگان مجلس را در جریان این اقدام مهم قرار نداده اید؟ واگر اطلاع نداشتید، نقش وجایگاه مجلس در این کار مهم چه می شود؟</p>
      <p>۵- آقای دکتر لاریجانی دقیقا جایگاه مجلس کجاست؟ و شما در چه جایگاهی ریاست می کنید؟ آیا در اتخاذ این تصمیم مجلس موثر است یا دولت؟ یا هردو؟</p>
      <p>۶- سالهاست که گفته می شود یارانه گداپروری است. در حال حاضر پرداخت یارانه چه شانی دارد.؟البته مااعتقاد داریم برای جلوگیری از خفه شدن تعدادی از مردم وکارگاه های تولیدی در سیل گرانی ها ، باید سنگ زیر پای آنها قرار داد، یعنی یارانه را پرداخت کرد، تا قد اقتصادی ومعیشتی مردم وگارگاه های تولیدی از سیلاب بلندتر شود.</p>
      <p>۷- درحال حاضر آیا مردم وگارگاه های تولیدی توانایی این گرانی وآثار مترتب بر آن را دارند.</p>
      <p>۸- ممکن است گفته شود در جلسه سران تصمیم گیری شده است. رئیس جمهور حتما با وزرا مشورت کرده و در دولت جمع بندی شده است، اما شما بعنوان رئیس مجلس با چه کسی مشورت کرده اید؟ مگر می‌توانید بدون مشورت مجلس تصمیمی بگیرید؟ شان جلسه قوا با پشتیبانی نظام محفوظ و قابل احترام است، اما با بررسی در مجلس واطلاع رسانی به نمایندگان هیچ منافاتی ندارد که مسئولیت این قسمت با شماست.</p>
      <p>۹- ما این کار را در حال حاضر به نفع نظام و مردم نمی‌دانیم و با اجرای آن مخالفیم. حتما نمایندگان لااقل در این یک جا شفاف سازی خواهند کرد و به مردم اعلام خواهند کرد چه کسی موافق و چه کسی مخالف است، که درصورت مخالفت اکثریت نمایندگان مجلس، شما مخالف مجلس نظرداده اید و در صورت موافقت اکثر نمایندگان، مجلس پاسخگو و شما نظر مجلس را اعلام نموده‌اید.</p>
      <p>امید است جنابعالی با حضور در صدا وسیمای جمهوری اسلامی ایران اگر در جریان اتخاذ این تصمیم بوده‌اید دفاع کنید، و اگر این تصمیم بدون اطلاع شما اتخاذ گردیده است، از شان وجایگاه مجلس دفاع نمایید!</p>
      <p>حمیدرضا حاجی بابایی</p>
      <p>عضو کمیسیون بودجه ومحاسبات مجلس شورای اسلامی</p>
    </article>
  </body>
</html>