<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/turtsiya-nyama-da-se-otkazhe-ot-ruskite-zenitno-raketni-sistemi-s-400_news709373.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-15T00:08:00+00:00"/>
    <meta property="og:title" content="Турция няма да се откаже от руските зенитно-ракетни системи С-400"/>
    <meta property="og:description" content="Стотици кюрди протестираха срещу визитата на Ердоган"/>
  </head>
  <body>
    <article>
      <h1>Турция няма да се откаже от руските зенитно-ракетни системи С-400</h1>
      <h2>Стотици кюрди протестираха срещу визитата на Ердоган</h2>
      <address>
        <time datetime="2019-11-15T00:08:00+00:00">15 Nov 2019, 00:08</time>
      </address>
      <p>https://blitz.bg/svyat/turtsiya-nyama-da-se-otkazhe-ot-ruskite-zenitno-raketni-sistemi-s-400_news709373.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573769273-33.jpg"/>
      </figure>
      <p>
        <b>Анкара няма да се откаже от руските зенитно-ракетни системи С-400 даже, ако Съединените щати ѝ продадат системите "Пейтриът". Това заяви турският президент след завръщането си от Вашингтон. След месеци на обтегнати отношения между Анкара и Вашингтон, в Белия дом беше устроен топъл прием за Ердоган. Но разногласията между президентите на Съединените щати и Турция не бяха преодолени.</b>
      </p>
      <p>Пред турски медии турският президент заяви, че Вашингтон не е прав да иска Анкара да се отказва от системата С-400 и заяви, че това е "нарушаване на суверенитета".</p>
      <p>На срещата в Белия дом Доналд Тръмп определи купуването от Турция на руската противоракетна система "сериозно предизвикателство".Доналд Тръмп, президент на САЩ: За нас това е голямо предизвикателство. Ние говорим за него постоянно. Днес говорихме. Ще говорим и в бъдеще и се надявам, че ще намерим решение.</p>
      <p>Политическо шоу или умела дипломация - срещата между двамата президенти предизвика бурни коментари. Репликата на Тръмп запечата срещата между двамата лидери и обърка анализаторите какви точно са отношенията между двете държави.</p>
      <p>Неочаквано американският президент не разкритикува турската операция в Северна Сирия, но изненада с признанието за ролята на американските войници в района.Турският президент беше много по-сдържан в изказванията си. Ердоган предупреди, че в срок от шест месеца до две години Турция може да върне около 1 милион сирийци в Северна Сирия.<br/><br/>Реджеп Ердоган, президент на Турция: Трябва да правим разлика между две неща. Ние нямаме проблеми с кюрдите. Имаме проблеми с терористични организации, като някои техни членове произхождат от кюрдите.</p>
      <p>"Срамота", "Тръмп, засрами се" - такива гневни възгласи огласяха района на Белия дом. Стотици кюрди протестираха там срещу визитата на турския президент.</p>
    </article>
  </body>
</html>