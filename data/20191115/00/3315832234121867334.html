<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/85c6940a05a12820/brexitul-va-face-din-marea-britanie-un-jucator-de-mana-a-doua-afirma-donald-tusk.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Brexitul va face din Marea Britanie un „jucător de mâna a doua”, afirmă Donald Tusk"/>
    <meta property="og:description" content="Marea Britanie va deveni după Brexit un"/>
  </head>
  <body>
    <article>
      <h1>Brexitul va face din Marea Britanie un „jucător de mâna a doua”, afirmă Donald Tusk</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">Jurnal.md</a></address>
      <p>
        <b>Marea Britanie va deveni după Brexit un "jucător din mâna a doua" incapabil să concureze cu puteri ca Statele Unite, China şi Uniunea Europeană, a afirmat miercuri preşedintele Consiliului European, Donald Tusk, relatează AFP și Agerpres.</b>
      </p>
      <p>Brexitul marchează "adevăratul sfârşit al Imperiului Britanic" iar susţinătorii Brexitului au fost înşelaţi dacă au crezut că părăsirea UE le va permite ţării lor să îşi redobândească preponderenţa în problemele mondiale, a adăugat fostul premier polonez într-un discurs ţinut la Bruges în faţa Colegiului Europei, care pregăteşte noile generaţii de funcţionari europeni.</p>
      <p>Afirmaţiile directe făcute de Donald Tusk, al cărui mandat de preşedinte al Consiliului European se încheie la sfârşitul lunii, intervin într-un moment în care Marea Britanie se pregăteşte să revină la urne pentru un scrutin legislativ crucial unde chestiunea Brexitului divizează în profunzime clasa politică britanică.</p>
      <p>Unii partizani ai Brexitului au insistat asupra faptului că părăsirea Uniunii Europene, cel mai mare bloc comercial din lume, i-ar permite Marii Britanii să stabilească legături economice mai strânse cu alte ţări.</p>
      <p>"Puteţi considera în asta dorinţa de un imperiu. De fapt, se va produce exact contrariul. Numai făcând parte dintr-o Europă unită Marea Britanie poate juca un rol internaţional", a subliniat Donald Tusk.</p>
      <p>"Şi lumea ştie asta. După plecarea sa, Marea Britanie va deveni un 'outsider', un jucător de mâna a doua, în timp ce lucrurile serioase se vor petrece cu China, Statele Unite şi UE", a ţinut să adauge preşedintele Consiliului European.</p>
      <p>Donald Tusk, care nu şi-a ascuns niciodată ostilitatea faţă de retragerea Marii Britanii, i-a îndemnat pe partizanii menţinerii ţării în UE să nu se lase înfrânţi înaintea alegerilor anticipate de la 12 decembrie.</p>
      <p>"Singurele cuvinte care îmi vin în minte acum sunt simple: nu renunţaţi. În acest meci, am adăugat prelungiri. Poate vom merge până la lovituri de pedeapsă", a mai spus el.</p>
      <p>Cu acelaşi prilej, Donald Tusk a salutat unitatea manifestată de celelalte 27 de ţări membre ale UE timp de peste doi ani cât au durat negocierile sinuoase dintre Londra şi Bruxelles.</p>
      <p>"Cei 27, şi-a exprimat el satisfacţia, au manifestat între ei o autodisciplină şi o loialitate exemplare, în pofida încercărilor Londrei de a plasa aceste negocieri pe un plan bilateral", a declarat preşedintele Consiliului European.</p>
      <p>Pe de altă parte, Donald Tusk l-a criticat pe şeful statului francez, Emmanuel Macron, deoarece s-a opus deschiderii negocierilor de aderare la UE pentru Macedonia de Nord şi Albania. De asemenea, el a deplâns apelul preşedintelui francez la o apropiere faţă de Rusia.</p>
    </article>
  </body>
</html>