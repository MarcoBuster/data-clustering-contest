<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/johan-meyer-seful-fondului-proprietatea-inscrierea-pentru-achizitia-activelor-cez-va-arunca-ipo-ul-hidroelectrica-intr-un-haos-complet-18589526"/>
    <meta property="og:site_name" content="BusinessMagazin"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Johan Meyer, şeful Fondului Proprietatea: Înscrierea pentru achiziţia activelor CEZ va arunca IPO-ul Hidroelectrica într-un haos complet"/>
    <meta property="og:description" content="Înscrierea la procesul de achiziţie a activelor CEZ din România ar arunca listarea Hidroelectrica, prognozată pentru septembrie 2020, într-un haos complet, a declarat vineri Johan Meyer, director general al Franklin Templeton Investments şi manager de fond Fondul Proprietatea."/>
  </head>
  <body>
    <article>
      <h1>Johan Meyer, şeful Fondului Proprietatea: Înscrierea pentru achiziţia activelor CEZ va arunca IPO-ul Hidroelectrica într-un haos complet</h1>
      <address><time datetime="2019-11-15T00:00:00+00:00">15 Nov 2019</time> by <a rel="author" href="https://www.businessmagazin.ro/autor/mihai-gongoroi" target="_blank">Mihai Gongoroi</a></address>
      <h3>Johan Meyer, şeful Fondului Proprietatea: Înscrierea pentru achiziţia activelor CEZ va arunca IPO-ul Hidroelectrica într-un haos complet</h3>
      <p>Înscrierea la procesul de achiziţie a activelor CEZ din România ar arunca listarea Hidroelectrica, prognozată pentru septembrie 2020, într-un haos complet, a declarat vineri Johan Meyer, director general al Franklin Templeton Investments şi manager de fond Fondul Proprietatea.</p>
      <p>"Îmbarcarea la procesul de vânzare a activelor CEZ unde se încearcă achiziţia şi integrarea unui grup de active foarte diferit va arunca orice proces de listare într-un haos complet. Investitorii nu sunt interesaţi de perspective complicate. Ei vor să ştie exact ce cumpără şi să ştie ce se va întâmpla, nu să intre într-o situaţie în care există semne că cumpără ceva din care nu ştiu ce randament li se va returna", a spus el.</p>
      <p>Procesul ar îndepărta focusul managementului de la listare, proces care necesită oricum mult efort, potrivit acestuia.</p>
      <p>În răspuns la întrebarea dacă intrarea pe o nouă piaţă, cea a distribuţiei de energie, nu ar creşte valoarea companiei pe viitor, Johan Meyer a reiterat că "portofoliul de active al CEZ este foarte diferit faţă de activele din portofoliul Hidroelectrica şi generează un randament foarte mic în comparaţie cu activele existente ale Hidroelectrica", precum şi că combinarea activelor ar dilua valoarea Hidroelectrica care ar putea fi atinsă în cazul unei listări iniţiale publice a unei "companii hidroenergetice pure".</p>
      <p>"Nu pot să subliniez destul ce activ unic este Hidroelectrica în această epocă unde se oferă atâta atenţie energiei regenerabile. Deci nu văd necesitatea de a complica cu active care nu generează acelaşi randament", adaugă Meyer.</p>
      <p>El a precizat că este încurajator faptul că listarea companiei este parte şi din planurile noului Guvern PNL.</p>
      <p> </p>
    </article>
  </body>
</html>