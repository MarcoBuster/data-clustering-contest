<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698465/%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%DB%8C%DA%A9-%D8%B1%DB%8C%D8%A7%D9%84-%D8%A7%D8%B2-%D8%AF%D8%B1%D8%A2%D9%85%D8%AF-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D8%A8%D9%88%D8%AF%D8%AC%D9%87-%DA%A9%D8%B4%D9%88%D8%B1-%D8%AA%D8%B9%D9%84%D9%82-%D9%86%D9%85%DB%8C%E2%80%8C%DA%AF%DB%8C%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="سخنگوی دولت: یک ریال از درآمد اصلاح قیمت بنزین به بودجه کشور تعلق نمی‌گیرد"/>
    <meta property="og:description" content="سخنگوی دولت گفت: یک ریال از درآمد حاصل از اصلاح قیمت بنزین به بودجه جاری کشور یا تملک دارایی تعلق نمی‌گیرد بلکه به طرح حمایت معیشتی از ۱۸ میلیون خانوار کم درآمد اختصاص می‌یابد."/>
  </head>
  <body>
    <article>
      <h1>سخنگوی دولت: یک ریال از درآمد اصلاح قیمت بنزین به بودجه کشور تعلق نمی‌گیرد</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037269_669.jpg"/>
      </figure>
      <p>سخنگوی دولت گفت: یک ریال از درآمد حاصل از اصلاح قیمت بنزین به بودجه جاری کشور یا تملک دارایی تعلق نمی‌گیرد بلکه به طرح حمایت معیشتی از ۱۸ میلیون خانوار کم درآمد اختصاص می‌یابد.</p>
      <p>به گزارش ایرنا؛ «علی ربیعی» عصر جمعه در جمع خبرنگاران درباره اجرای طرح اصلاح قیمت و سهمیه بندی بنزین و بسته حمایت دولت از خانوارهای کم درآمد، اظهارداشت: قرار شد از تمام درآمدهای حاصل از طرح اصلاح قیمت بنزین به ۱۸ میلیون خانوار کمک کنیم.</p>
      <p>وی افزود: در دولت تصمیم گرفتیم این درآمد حتی اگر یک ریال هم باشد به بودجه جاری کشور یا تملک دارایی نرود که یک تصمیم درست برای اصلاح ساختار بودجه است.</p>
      <p>
        <b>آثار اصلاح قیمت بنزین در میان مدت مشخص می‌شود</b>
      </p>
      <p>سخنگوی دولت تصریح کرد: سال‌ها اقتصاددان‌ها در مورد یارانه‌های پنهان صحبت می کردند، البته برخی در مورد زمان اجرای آن نظرهایی دارند، بالاخره اصلاح ساختار سخت و دردناک است، اما آثار مثبت آن در میان مدت مشخص می‌شود.</p>
      <p>ربیعی خاطرنشان کرد: تلاش کردیم با تصمیم گیری درست، این اصلاحات در زندگی مردم اثر منفی نگذارد و با اجرای این طرح هم اصلاح ساختار انجام شود و هم درآمد حاصله از آن به معیشت ۶۰میلیون نفر از طبقات متوسط رو به پایین جامعه کمک شود.</p>
      <p>
        <b>وضعیت خانوارهایی که شامل حمایت معیشتی نشدند را بازبینی می کنیم</b>
      </p>
      <p>سخنگوی دولت همچنین گفت: دولت همچنین وضعیت افراد و خانواده‌هایی که از پوشش طرح حمایت دولت بیرون ماندند را بررسی و تلاش می کند به مجموعه طرح حمایت اضافه شوند؛ جای هیچ نگرانی نیست تمام کسانی که حتی از همین امروز اضافه شوند پول آنها ذخیره می شود.</p>
      <p>ربیعی افزود: با اجرای طرح اصلاح قیمت بنزین از طرفی تلاش کردیم هم اصلاح ساختار انجام دهیم و هم از قاچاق سوخت جلوگیری کرده و در مصرف سوخت نیز صرفه‌جویی شود و از طرف دیگر پول حاصل از آن را به طرح حمایت معیشتی از مردم سوق دادیم تا در دوران ترحیم از اقشار کم درآمد حمایت کنیم.</p>
      <p>وی تاکید کرد: در کنار اجرای این طرح‌ها، تورم را نیز کنترل می کنیم، پیش بینی های لازم انجام شده است، افزایش قیمت حمل و نقل و کرایه تاکسی و تپسی نخواهیم داشت و بخش‌هایی که نگرانی افزایش قیمت در آن وجود دارد را کنترل خواهیم کرد.</p>
      <p>به گزارش ایرنا، طبق مصوبه شورای عالی هماهنگی اقتصادی سران سه قوه، سهمیه‌بندی بنزین برای همه وسایل نقلیه بنزین‌سوز از بامداد امروز - جمعه- ۲۴ آبان ماه آغاز شد.</p>
    </article>
  </body>
</html>