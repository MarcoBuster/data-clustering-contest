<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/lorenzo-galiana-presenta-la-seua-primera-incursio-en-teatre"/>
    <meta property="og:site_name" content="Cultur Plaza"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Lorenzo Galiana presenta la seua primera incursió en teatre"/>
    <meta property="og:description" content="EN LA SALA SGAE"/>
  </head>
  <body>
    <article>
      <h6 class="kicker">en la sala sgae</h6>
      <h1>Lorenzo Galiana presenta la seua primera incursió en teatre</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">Culturplaza</a></address>
      <p>VALÈNCIA. <i>El Buit </i>és la primera incursió de l’escriptor <b>Lorenzo Galiana Gallach</b> (València, 1956) en el món del teatre. Aquesta breu peça dramàtica, descriu J. Chagall al seu pròleg, és "l’excusa perfecta per a reviure un moment històric real a partir d’una trobada força improbable entre dos personatges que rememoren i s’endinsen en agra dialèctica amb l’objectiu de desentranyar certs episodis de la recent història espanyola: la mort del dictador, la restauració de la monarquia borbònica, la transició política, l’avortat colp militar de 1981, el terrorisme o la violència d’estat". L’autor de títols com ara <i>La mosca española</i> (2005) i <i>Recuerdos sin memoria</i> (2008) busca la reparació històrica, una quimera inassolible, però absolutament legítima. En edició bilingüe, edictoràlia llibres i publicacions enceta amb el buit una nova col·lecció dedicada a la literatura dramàtica.<br/><br/>Economista, advocat i auditor amb una llarga trajectòria professional de quaranta anys en el sector editorial, Lorenzo Galiana Gallach ha exercit diverses responsabilitats en la gestió d’empreses com ara els diaris <i>Información</i> (Alacant); <i>La Provincia</i> i <i>Radio Canarias</i>; <i>La Opinión de Murcia</i>; <i>Levante-EMV</i>, <i>Artes Gráficas del Mediterráneo</i> i <i>Valdisme</i> (València), entre d’altres. Així mateix, ha estat professor col·laborador de la <b>Universidad CEU San Pablo</b>. En l’actualitat, centra la seua tasca professional en l’exercici de l’advocacia.<br/><br/>El text de Lorenzo Galiana, afirma <b>J. Chagall</b> al seu pròleg, busca la reparació històrica, una quimera inassolible, però absolutament legítima. Recrea un retrobament impossible entre dos personatges absolutament improbables, ficticis, però recognoscibles en la seua polaritat ideològica, en el seu antagonisme polític, pels seus interessos socials i culturals enfrontats i contradictoris en si mateixos. La història de Galiana trau el cap al teatre polític, a un teatre que aborda els processos socials i polítics antagònics d’un món eternament polaritzat. Tal vegada, sense pretendre-ho, aquesta breu peça dramàtica, a partir d’una situació concebuda des de la ficció i la fantasia, estableix un divertit, alhora que dolorós, joc dialèctic i de crítica entre els seus protagonistes, que de segur interessarà i no deixarà indiferents els lectors que s’hi acosten.<br/><br/>L’edició d’el buit ha estat a cura de l’escriptor, músic i editor <b>Josep Lluís Galiana</b>, el pròleg és de J. Chagall i la traducció al valencià ha estat feta per Francesc Fenollosa i Ten.<br/><br/>L’edició d’aquest llibre ha comptat amb la col·laboració de la Conselleria d’Educació, Investigació, Cultura i Esport i ha estat traduïda gràcies a una ajuda de la Generalitat Valenciana.<br/><br/>EdictOràlia Llibres i Publicacions enceta una nova col·lecció dedicada al teatre amb el text dramàtic de l’escriptor valencià Lorenzo Galiana Gallach, <i>El Buit</i>. Obra en tres actes i un breu epíleg (2019). Aquesta col·lecció pretén editar els autors valencians més destacats de l’escena teatral contemporània.</p>
      <related>
        <h4>Noticias relacionadas</h4>
        <a href="https://valenciaplaza.com/la-sala-sgae-acogera-la-lectura-dramatizada-de-las-manas-ganadora-deli-premi-intim"/>
        <a href="https://valenciaplaza.com/el-duo-free-town-celebra-un-concert-en-homenatge-al-cineasta-toni-canet"/>
        <a href="https://valenciaplaza.com/el-festival-punto-de-encuentro-celebra-una-sesion-de-electronica-experimental-en-la-sala-sgae"/>
      </related>
    </article>
  </body>
</html>