<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698393/%D8%B1%DA%A9%D9%88%D8%B1%D8%AF-%DA%AF%D8%B1%D8%A7%D9%86%D8%AA%D8%B1%DB%8C%D9%86-%D8%B3%D8%A7%D8%B9%D8%AA-%D8%AF%D9%86%DB%8C%D8%A7-%D8%B2%D8%AF%D9%87-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="رکورد گرانترین ساعت دنیا زده شد"/>
    <meta property="og:description" content="یک ساعت مچی برند &quot; پاتک فلیپ&quot; رکورد گران قیمت ترین ساعت مچی عرضه شده را شکست."/>
  </head>
  <body>
    <article>
      <h1>رکورد گرانترین ساعت دنیا زده شد</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037180_278.jpg"/>
      </figure>
      <p>یک ساعت مچی برند " پاتک فلیپ" رکورد گران قیمت ترین ساعت مچی عرضه شده را شکست.</p>
      <p>به گزارش ایسنا به نقل از فوربس، حراجی ژنو میزبان یک رویداد فوق العاده در حوزه دارایی‌های لوکس بود و یک ساعت مچی منحصر به فرد تولید شده توسط برند پاتک فلیپ به قیمت ۳۱ میلیون فرانک سوئیس ( حدود ۳۱ میلیون دلار آمریکا) فروخته شد تا رکورد خرید گران ترین ساعت مچی در جهان شکسته شود. پیش تر این رکورد در سوئیس متعلق به یک ساعت برند " رولکس" بود که به قیمت ۱۷.۷ میلیون دلار در حراجی سال ۲۰۱۷ فروخته شده بود. در سطح جهان نیز رکورد قبلی متعلق به یک ساعت دیگر از برند فلیپ پاتک بود که در سال ۲۰۱۴ در حراجی " سوثبی" فروخته شده بود که این ساعت رکورد خرید را هم در سطح سوئیس و هم در سطح جهان شکست.</p>
      <p>از این ساعت تنها یک نمونه تولید شده و بدنه آن از فولاد ضد زنگ است. زنگ های هشدار کوچک و بزرگ، تقویم چهار رقمی و نشانگر منطقه زمانی ثانویه از دیگر امکانات این ساعت است. این ساعت که به مناسبت ۱۷۵ سالگرد تاسیس این برند رونمایی شد پیچیده ترین مکانیزم ساعت مچی تولید شده توسط پاتک فلیپ را دارا است.</p>
      <p>عواید حاصل از فروش این ساعت فوق لوکس قرار است به صورت کامل به بیماران مبتلا به دیستروفی عضلانی دوشن اهدا گردد. این بیماری که عموما کودکان را مبتلا می سازد باعث تحلیل قدرت بافت‌های ماهیچه ای آنان می شود تا جایی که معمولا بیماران تا ۱۲ سالگی مجبور به استفاده از ویلچر می شوند.</p>
      <p>برند فلیپ پاتک در سال ۱۸۳۹ در شهر ژنو سوئیس تاسیس شد و یک از قدیمی‌ترین سازندگان ساعت های لوکس در سطح جهان محسوب می‌شود. این برند حدود ۴۰۰ نمایندگی در سراسر جهان دارد اما به طور ویژه در سوئیس و غرب اروپا، امریکای شمالی و شرق آسیا فعالیت دارد.</p>
    </article>
  </body>
</html>