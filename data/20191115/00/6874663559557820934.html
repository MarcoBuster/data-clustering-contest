<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773751,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="המלחמה בסיגריות האלקטרוניות היא כמו אקמול לחולה סופני"/>
    <meta property="og:description" content="אם מדינת ישראל רוצה לטפל ברצינות בנזקי העישון, הסיגריות האלקטרוניות הן לא הדבר המרכזי שיש לטפל בו"/>
  </head>
  <body>
    <article>
      <h1>המלחמה בסיגריות האלקטרוניות היא כמו אקמול לחולה סופני</h1>
      <h2>אם מדינת ישראל רוצה לטפל ברצינות בנזקי העישון, הסיגריות האלקטרוניות הן לא הדבר המרכזי שיש לטפל בו</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">גבריאל איזביצקי</a></address>
      <p>הקמפיין שרץ בשבועות האחרונים לאיסור מכירת סיגריות אלקטרוניות בישראל הוא לא יותר מאשר כניעה להיסטריה ולחץ תקשורתי.</p>
      <p>עד היום דווח על כ-15 מקרי מוות בארה"ב שנחשדים שנגרמו כתוצאה משימוש בסיגריות אלקטרוניות. ככל הנראה המקרים גם קשורים לסיגריות אלקטרוניות בייצור "עצמי" שנמכרו ברחוב. המדינה שלנו והעולם כולו רועשים עם עשרות כתבות ודיווחים מחרידים על נזקי הסיגריות האלקטרוניות. מיד נערכות ישיבות חירום, בדיקות והערכות ומתקבלות החלטות לאסור את המכירה בארץ.</p>
      <figure>
        <img src="https://images1.calcalist.co.il/PicServer3/2019/10/29/943525/14_l.jpg"/>
        <figcaption>סיגריות אלקטרוניות <br/>צילום: AP</figcaption>
      </figure>
      <p>שלא תבינו לא נכון, חשוב לאסור מכירת סיגריות אלקטרוניות, אבל אסור להסתפק בזה.</p>
      <p>מדוע אין ישיבות חירום על נזקי הסיגריות? מדוע התקשורת לא מוצפת יום יום בכתבות על נזקי הסיגריות הרגילות איתם אנו חיים כבר עשרות שנים? מדוע לא סופרים מדי יום את 8,000 האנשים שנפטרים, סליחה שנהרגים! מידי שנה במדינת ישראל בגלל נזקי עישון של סיגריות רגילות? הדיונים על איסור מכירת סיגריות אלקטרוניות בישראל הם חשובים אבל הם משולים למתן סוכריות להרגעת ההמונים. אקמול לחולה סופני.</p>
      <p>אם מדינת ישראל רוצה לטפל ברצינות בנזקי העישון, הסיגריות האלקטרוניות הן לא הדבר המרכזי שיש לטפל בו.</p>
      <p>בישראל מתים מדי שנה מעל 8,000 אנשים מנזקי סיגריות, עשרות אלפים נוספים חולים במחלות רבות ושונות כתוצאה מעישון. נזקי העישון ידועים, החומרים הקיימים בסיגריות ידועים, אפשרויות הטיפול והמניעה ידועות ומוכחות ומה עושים? צעד שאולי יגדיל את מספר המעשנים. פשוט חלם. הרי מי שלא יוכל לרכוש סיגריות אלקטרוניות יחזור במהירות רבה וביתר שאת לעישון סיגריות רגילות. וכך יצא שכרנו בהפסדנו.</p>
      <p>המאבק בסיגריות אלקטרוניות חשוב אבל קודם חייבים לצאת למאבק נגד הסיגריות הרגילות. חייבים להקים יחידה שתגבש תוכנית לאומית ל"מלחמה" בנזקי עישון.</p>
      <p>מדי יום אני פוגש אנשים צעירים שחולים במחלות קשות מאוד כתוצאה מעישון. במכון הריאות של שערי צדק אנחנו מפעילים תכניות גמילה, תכניות הסברה, מטפלים ומנסים לעשות את חלקנו במיגור התופעה. אבל חייבים שיתוף פעולה לאומי בנושא הזה. אז מה תעשה ההחלטה לאסור סיגריות אלקטרוניות? תוסיף לנו עוד ועוד מטופלים עתידיים. רוצים להילחם בעישון? מצוין. תתחילו בסיגריות הרגילות. תגבילו את הפצתן, תאסרו כליל פרסומת (כפי שנהוג במספר מדינות בעולם), תפעילו יותר תכניות לגמילה, תפעילו תכניות למניעה בגיל צעיר, תשקיעו תקציבים בטיפול ממוקדם בבעיה, תגדילו אכיפת איסור עישון במקומות ציבוריים. יש חוקים שאוסרים עישון במקומות ציבוריים אבל לצערי אין מספיק אכיפה! כמה דוחות חולקו בשנה שעברה על איסור עישון? בטוח שלא מספיק! לא כך מטפלים בבעיה זו. מדובר במכת מדינה, לא פחות מזה, ולדעתי חייבים להגדיר את בעיית העישון כ"אסון לאומי" ולשחרר תקציבים לצורך מניעה, גמילה וטיפול כנדרש. לנסות להרגיע את הרעש התקשורתי באמצעות החלטה נקודתית ללא חשיבה אסטרטגית היא טעות שנשלם עליה כולנו בטווח הארוך.</p>
      <p>
        <b>פרופ' גבריאל איזביצקי הוא מנהל המכון למחלות ריאה במרכז הרפואי שערי צדק</b>
      </p>
    </article>
  </body>
</html>