<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/15/salvini-bologna-avverte-governo-uniti-vince_cVkYRey4x6y3Ra0pV9z8CL.html"/>
    <meta property="og:site_name" content="Adnkronos"/>
    <meta property="article:published_time" content="2019-11-15T00:05:00+00:00"/>
    <meta property="og:title" content="Salvini da Bologna avverte il governo: &quot;Uniti si vince&quot;"/>
    <meta property="og:description" content="Il leader della Lega dal Paladozza per lanciare la candidatura di Lucia Borgonzoni alla presidenza dell'Emilia-Romagna: siamo di fronte a un governo che &quot;invece di tagliare leggi, ne partorisce di nuove e fa altre tasse&quot;. E riferendosi ai manifestanti dei centri sociali: &quot;Squadristi qui fuori, quelli rossi&quot;. 11mila 'sardine' in piazza Maggiore"/>
  </head>
  <body>
    <article>
      <h1>Salvini da Bologna avverte il governo: "Uniti si vince"</h1>
      <address>
        <time datetime="2019-11-15T00:05:00+00:00">15 Nov 2019, 00:05</time>
      </address>
      <p>di Francesco SaitaStavolta dal parquet del Paladozza, tempio del basket di Bologna, Matteo Salvini cerca il tiro da tre punti. Serve la tripla, in Emilia Romagna, perché a differenza di quanto avvenuto in Umbria, per restare nel gergo sportivo, lì a mandarlo in lunetta - per il tiro più facile del cestista - erano stati i suoi avversari.</p>
      <p>Qui si profila un testa a testa. Sarà sfida vera tra Borgonzoni e Bonaccini. "Da soli non si va da nessuna parte", dice Salvini durante il suo discorso, ringraziando gli altri partiti di centrodestra, che però non ci sono al Paladozza. "Uniti - assicura - si vince", e cita anche le esperienze civiche a sostegno della candidata leghista.</p>
      <p>Borgonzoni non si tira indietro, dice anche lei di crederci: "Il cambiamento non può essere fermato, quando sono milioni in Italia e nella nostra regione a volerlo", assicura in vista del voto del 26 gennaio che la vede candidata a governatore della regione. "Lo slogan che stiamo usando è che l'Emilia Romagna è di tutti, mentre dall'altra parte c'è chi minaccia querele".</p>
      <p>Salvini chiude la kermesse, si muove da una parte all'altra del parquet e non risparmia frecciate al governo. Manovra nel mirino: "Ce la stiamo mettendo tutta per limitare danni di questa banda di incapaci momentaneamente al governo". Siamo di fronte a un governo che "invece di tagliare leggi, ne partorisce di nuove e fa altre tasse". E poi al coro contro Di Maio dagli spalti (Giggino al San Paolo"), aggiunge: "Non da solo, con lui anche Renzi, Zingaretti, e Conte".</p>
      <p>Ci sono tutti i governatori della Lega, c'è anche Luca Zaia, presidente del Veneto, alle prese con quanto sta avvenendo a Venezia. E ancora Donatella Tesei, neogovernatrice dell'Umbria, Massimiliano Fedriga, del Friuli Venezia Giulia, Christian Solinas della Sardegna. Dopo sul palco Attilio Fontana, presidente della Lombardia.</p>
      <p>Tutti a vantare i risultati del buon governo nelle rispettive regioni. Proponendolo all'Emilia, perché come dice chiaro Solinas "diamo il preavviso di sfratto al governo", e come aggiunge Fedriga: "Gli dovete dare il colpo di grazia voi emiliani".</p>
    </article>
  </body>
</html>