<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_igorevi-panovu-z-druzhinoyu-probili-golovi/938173"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:55:00+00:00"/>
    <meta property="og:title" content="Ігореві Панову з дружиною пробили голови"/>
    <meta property="og:description" content="10 листопада в Києві знайшли побитими 56-річного Ігоря Панова та його дружину Оксану Кавецьку, 51 рік. Обоє були в комі. Лежали на сходах перед власною квартирою з проламаними головами. Сусіди викликали поліцію і &quot;швидку&quot;. Ігор Панов перебуває у комі в реанімації Головного військового ..."/>
  </head>
  <body>
    <article>
      <h1>Ігореві Панову з дружиною пробили голови</h1>
      <address><time datetime="2019-11-15T00:55:00+00:00">15 Nov 2019, 00:55</time> by <a rel="author">Анна БОВА</a></address>
      <figure>
        <img src="https://static2.gazeta.ua/img2/cache/gallery/938/938173_1_w_1200.jpg?v=0"/>
        <figcaption>Подружжя Ігоря Панова й Оксану Кавецьку знайшли побитими й непритомними біля їхньої столичної квартири<cite>Автор: FACEBOOK.COM/АЛІНА БОДНАР</cite></figcaption>
      </figure>
      <p>10 листопада в Києві знайшли побитими <b>56-річного Ігоря Панова</b> та його дружину Оксану Кавецьку, 51 рік. Обоє були в комі. Лежали на сходах перед власною квартирою з проламаними головами. Сусіди викликали поліцію і "швидку".</p>
      <p>Ігор Панов перебуває у комі в реанімації Головного військового госпіталю. Лікарі не дають ніяких прогнозів. Стан дружини — стабільно тяжкий.</p>
      <p>— Ігоря з Оксаною били по-звірячому, — розповідає волонтерка Тетяна Грубенюк, яка товаришує з подружжям. — За день Оксана отямилася. Мене не впізнала, не пам'ятає, що сталося. Переживає за Ігоря. У нього роздроблений череп, багато гематом мозку. Під час трепанації почалася кровотеча, втратив 3 літри. Йому зробили 18 переливань, стан критичний.</p>
      <p>Ігор Панов — військовий, родом із російського Ставрополя. В Україну переїхав кілька років тому. У березні 2015-го пішов добровольцем в АТО. Був бійцем 90-го окремого аеромобільного батальйону, має позивний "Хан".</p>
      <p>— "Хан" прийшов до нас у четвертій хвилі мобілізації, — розповідає колишній командир 90-го батальйону Віталій Баранов, 52 роки. — Після падіння Донецького аеропорту обороняв Опитне, Водяне, Піски. Керував розвідниками. Вони відпрацювали в Авдіївській промзоні, перш ніж туди увійшов наш підрозділ. Прекрасний офіцер і боєць. В минулому — військовий, на Донбасі вчив хлопців воювати. Вкладав свої гроші, знаходив інструкторів. Торік демобілізувався. На початку листопада підписав контракт на службу в навчальному центрі "Десна" на Чернігівщині. Хотів забрати до себе дружину.</p>
      <p>Із Оксаною Кавецькою познайомився до війни. Одружилися 2017 року.</p>
      <p>У нападі на подружжя підозрюють сина Оксани <b>30-річного Максима</b> й сусіда Олександра Пінчука, 29 років.</p>
      <p>Максим постійно конфліктував із матір'ю за квартиру, кажуть знайомі. У день нападу сварився з нею телефоном. Потім приїхав, почав бити. За Оксану вступився чоловік. Максим утік, повернувся з сусідом. Бив матір із вітчимом молотком і битою.</p>
      <p>Ігоря і Оксану знайшли близько 17:00.</p>
      <p>— Кровіщі було море — на стінах, сходах, — говорить мешканка будинку <b>62-річна Ніна</b>, прізвища просить не вказувати. — Вони часто сварилися, ми вже й не реагували. Максим усім нерви псував. Характер має запальний. Бігав із молотком, товк стіни в під'їзді, двері сусідам. Ми намагалася його не чіпати. Торік поліцейські приходили до нього, шукали наркотики.</p>
      <p>Максима Кавецького й Олександра Пінчука арештували без права на заставу. Перший відмовився свідчити, другий провину заперечує.</p>
      <p>— Я этого не делал, мне нечего бояться. Знаю эту семью больше года. Каждый день бухают, дерутся, ходят побитые, — говорить під час засідання Олександр Пінчук.</p>
      <p>Слідчі мають докази причетності до злочину обох підозрюваних, каже прокурор Вікторія Лівочка.</p>
      <p>— У Пінчука знайшли знаряддя, яким били подружжя. Є свідок, яка бачила його на місці злочину, — каже Лівочка.</p>
      <p>Чоловікам загрожує довічне ув'язнення.</p>
    </article>
  </body>
</html>