<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698451/%D9%86%D9%85%D8%A7%DB%8C%D9%86%D8%AF%D9%87-%D9%88%D9%84%DB%8C%E2%80%8C%D9%81%D9%82%DB%8C%D9%87-%D8%AF%D8%B1-%D8%A7%D8%B3%D8%AA%D8%A7%D9%86-%D8%A7%D8%B1%D8%AF%D8%A8%DB%8C%D9%84-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D9%88-%D8%A7%D9%81%D8%B2%D8%A7%DB%8C%D8%B4-%D9%86%D8%B1%D8%AE-%D8%A8%D9%86%D8%B2%DB%8C%D9%86-%D8%A8%D9%87-%D9%86%D9%81%D8%B9-%DA%A9%D8%B4%D9%88%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="نماینده ولی‌فقیه در استان اردبیل: سهمیه‌بندی و افزایش نرخ بنزین به نفع کشور است"/>
    <meta property="og:description" content="نماینده ولی فقیه در استان و امام جمعه اردبیل گفت: برنامه گران‌شدن و سهمیه‌بندی بنزین در صورت اجرای درست اقدامی مناسب و به نفع کشور است."/>
  </head>
  <body>
    <article>
      <h1>نماینده ولی‌فقیه در استان اردبیل: سهمیه‌بندی و افزایش نرخ بنزین به نفع کشور است</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037250_842.jpg"/>
      </figure>
      <p>نماینده ولی فقیه در استان و امام جمعه اردبیل گفت: برنامه گران‌شدن و سهمیه‌بندی بنزین در صورت اجرای درست اقدامی مناسب و به نفع کشور است.</p>
      <p>به گزارش ایرنا؛ آیت الله سید حسن عاملی در بخشی ازخطبه‌های نماز جمعه اردبیل افزود: اگر در این زمینه موضوع اضافه کردن سهمیه ماهانه مردم ، جلوگیری از سوء استفاده بعضی از تجار و تولیدکنندگان از این موضوع و گران کردن سایر اجناس و نیز اجرای وعده دولت در صرف مبلغ گران شده برای مردم و بویژه مستمندان عملی گردد این اقدام به نفع کشور خواهد بود.</p>
      <p>وی بیان کرد: از غرب کشور، شرق کشور و جنوب کشور بنزین ما غارت می‌شود، حتی کامیون‌های بزرگ ترکیه با نصب باک‌های بزرگ به ثروت اصلی ملت ما رحم نمی‌کنند، گاهی کامیون‌های سوخت آذری که از بیله‌سوار وارد کشور ما می‌شوند و سوخت خود را به نخجوان می‌رسانند با محموله آب وارد و با بنزین ایرانی از کشور خارج می شوند.</p>
      <p>وی بیان کرد: قاچاق سوخت از پرسودترین قاچاق هاست، در ترکیه، عراق و کشورهای حاشیه خلیج فارس نرخ هر لیتر بنزین معادل ۱۷ هزار تومان است و بنزین هزار تومانی ایران برای قاچاقچیان بسیار وسوسه کننده است. با وضعیت فعلی درست است که باز فاصله دو نرخ وسوسه کننده است ولی کارت سوخت راه‌های قاچاق را تماماً مسدود می‌کند.</p>
      <p>آیت الله عاملی اضافه کرد: نفت سرمایه ملی ما و متعلق به تمام نسل‌هاست، مصرف روزانه ما به ۱۲۰ میلیون لیتر در روز هم رسیده بود و با این وضعیت دولت باید تمام نفت تولیدی را به بنزین تبدیل می‌کرد و حتی گاهی پتروشیمی‌ها را نیز تبدیل به مرکز تولید بنزین می‌کردند تا نیاز کشور تامین شود در حالی که نفت با دو هزار مشتقات می‌تواند رکن مهم پیشرفت کشور باشد.</p>
      <p>به گفته وی، ارزان‌تر از آب بودن نرخ بنزین باعث اشتهاء مصرف کاذب بود و خودروهای تک سرنشین شهرها را به تسخیر خود در آورده بود و ثروت کشور بی‌جا و بی جهت نفله می‌شد، ازان بودن و مصرف غیر ضروری، شهر ها را تبدیل به انبار آلودگی و ذرات سمی و کشنده کرده بود و سالانه هزاران نفر بعد از صرف هزینه‌های سنگین با همین علت جان خود را از دست می‌دادند.</p>
      <p>آیت الله عاملی ادامه داد: ارزانی بنزین تحرک را از ملت ما سلب کرده و عدم تحرک از عوامل اصلی بیماری‌های قلبی، عروقی، چربی کبد، چاقی، دیات و ده ها بیماری کشنده است. در نتیجه از طریق معالجه این بیماری‌ها هزینه کلان به کشور تحمیل می‌شود، یعنی خزانه کشور به صورت دو سر ضرر و زیان می‌بیند.</p>
      <p>نماینده مردم اردبیل در مجلس خبرگان ادامه داد: این سوبسید وحشتناک، ناعدالتی بزرگ درست میکرد. طبقه پایین از این سوبسید محروم بود، بعضی خانواده‌ها سه خودرو دارند؛ هم پدر هم مادر و هم فرزندان خودرو مستقل دارند و کاملاً اسراف‌آمیز از سفره سوبسید استفاده می‌کنند، عقل و عدل اقتضا می‌کند که دولت به نحوی طبقه محروم از خودرو را نیز از سوبسید بهره‌مند کند و راه آن همین است که برنامه‌ریزی کرده‌اند یعنی مبلغ اضافه شده را از صاحبان خودرو اخذ و به طبقه محروم برگردانند.</p>
      <p>او بیان کرد: دست و پای دشمن می‌رقصید از این که می‌دید ما به جای اینکه ثروت اصلی کشور را صرف عمران، آبادانی، رفاه ملت و پیشرفت کشور خود کنیم، دود هوا می‌کنیم، آنها تمام عیار به عقل ما می‌خندیدند و ما را مسخره می‌کردند که سوخت را ارزان تر از آب، نفله می‌کنیم و حالا امروز آنها عزا گرفته‌اند و تمام امید خود را به این بسته اند که اتفاقی بیفتد که دولت از این تصمیم برگردد و ملت دولت را همراهی نکند و ما یقین داریم که ملت ما با بصیرت خود اشک چشم آنها را برای همیشه در خواهد آورد.</p>
    </article>
  </body>
</html>