<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/adina-valean-a-primit-aviz-favorabil-din-partea-comisiei-pentru-transporturi-a-parlamentului-european-18588052"/>
    <meta property="og:site_name" content="BusinessMagazin"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Adina Vălean a primit aviz favorabil din partea Comisiei pentru Transporturi a Parlamentului European"/>
    <meta property="og:description" content="Adina Vălean, propusă comisar european pentru transporturi, a primit aviz favorabil în Comisia pentru Transporturi a Parlamentului Uniunii Europene, au declarat, pentru Mediafax, surse politice de la Bruxelles. Au..."/>
  </head>
  <body>
    <article>
      <h1>Adina Vălean a primit aviz favorabil din partea Comisiei pentru Transporturi a Parlamentului European</h1>
      <address><time datetime="2019-11-15T00:00:00+00:00">15 Nov 2019</time> by <a rel="author" href="https://www.businessmagazin.ro/autor/mediafax" target="_blank">Mediafax</a></address>
      <h3>Adina Vălean a primit aviz favorabil din partea Comisiei pentru Transporturi a Parlamentului European</h3>
      <p>Adina Vălean, propusă comisar european pentru transporturi, a primit aviz favorabil în Comisia pentru Transporturi a Parlamentului Uniunii Europene, au declarat, pentru Mediafax, surse politice de la Bruxelles. Au fost 36 de voturi pentru.</p>
      <p>Adina Vălean, propusă comisar european pentru transporturi, a primit aviz favorabil în Comisia pentru Transporturi a Parlamentului Uniunii Europene, au declarat, pentru Mediafax, surse politice de la Bruxelles. Au fost 36 de voturi pentru. Europarlamentarul PNL Marian Jean Marinescu a anunţat pe Twitter rezultatul în cazul Adinei Vălean. „Comisia pentru Transporturi a Parlamentului UE a acceptat desemnarea Adinei Vălean şi o recomandă pentru funcţia de comisar al transporturilor“, a scris Marian Jean Marinescu, joi, pe Twitter.</p>
      <p>Favorabile desemnării lui Vălean pentru această poziţie au fost grupurile europarlamentare ale PPE, S&amp;D, „Înnoim Europa“, Identitate şi Democraţie (ID), Conservatorilor şi Reformiştilor Europeni (ECR) şi Confederal al Stângii Unite Europene/Stânga Verde Nordică, au adăugat sursele politice. Singurii care au susţinut solicitarea unor informaţii suplimentare de la Adina Vălean au fost cei de la grupul Verzilor din PE.</p>
      <p>Comisia pentru Afaceri Juridice din Parlamentul European (comisia JURI) a dat aviz favorabil, în şedinţa de marţi a forului legislativ, pentru Adina Vălean, propusă comisar european pentru transporturi, dar şi pentru propunerile de comisari din partea Franţei şi Ungariei.</p>
      <p>Adina Vălean a primit aviz pozitiv şi din partea parlamentarilor români, după ce aceasta a fost audiată în comisiile de specialitate ale Parlamentului României.</p>
      <p>Votul în PE pentru Executivul UE propus de preşedintele ales Ursula von der Leyen va avea loc într-o sesiune plenară programată pe 27 noiembrie.</p>
    </article>
  </body>
</html>