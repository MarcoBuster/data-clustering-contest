<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_bagatoditnu-rodinu-poselili-v-avarijnij-dim/938171"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T00:40:00+00:00"/>
    <meta property="og:title" content="Багатодітну родину поселили в аварійний дім"/>
    <meta property="og:description" content="У 39-річної Ольги Лістунової та Володимира Іванова, 43 роки, із села Косівщина на Сумщині погрожують відібрати прийомних дітей. Тому що їхній триповерховий дім на 250 кв. м визнали аварійним. Житло родині купили місцеві чиновники за державний кошт. Заплатили 2,9 млн грн. Створити дитячий ..."/>
  </head>
  <body>
    <article>
      <h1>Багатодітну родину поселили в аварійний дім</h1>
      <address><time datetime="2019-11-15T00:40:00+00:00">15 Nov 2019, 00:40</time> by <a rel="author">Анна БОВА</a></address>
      <figure>
        <img src="https://static2.gazeta.ua/img2/cache/gallery/938/938171_1_w_1200.jpg?v=0"/>
        <figcaption>Будинок багатодітної родини Ольги Лістунової та Володимира Іванова з села Косівщина на Сумщині може завалитися<cite>Автор: ФОТО НАДАНЕ ВОЛОДИМИРОМ ІВАНОВИМ</cite></figcaption>
      </figure>
      <p>У <b>39-річної Ольги Лістунової</b> та Володимира Іванова, 43 роки, із села Косівщина на Сумщині погрожують відібрати прийомних дітей. Тому що їхній триповерховий дім на 250 кв. м визнали аварійним. Житло родині купили місцеві чиновники за державний кошт. Заплатили 2,9 млн грн.</p>
      <p>Створити дитячий будинок сімейного типу подружжю запропонували торік. Вони погодилися. Взяли на виховання 4-річного Юрія, Аліну, 8 років, 10-річного Ясина та Радмилу, 11 років. Двоє мають інвалідність, ще в однієї дитини — інтелектуальні порушення. Окрім прийомних, подружжя має трьох власних дітей — 11-річного Миколу, Катерину, 12 років, і Сніжану, 22 роки.</p>
      <p>— Будинок знайшла районна влада. Нам його показували восени. Пофарбований, з меблями. Заселилися туди 12 березня. Але всередині було вже пусто, все вивезли. Мусили ­обставлятися своїми силами, — розповідає Володимир Олександрович. — За два місяці під фундаментом почала лущитися штукатурка. На першому поверсі паркет згнив, на другому — розійшовся. Ще за місяць на стіні побачили першу тріщину. Почали писати в усі інстанції. Сільська рада замовила експертизу. Вона показала, що дім аварійний.</p>
      <p>Ольга працює асистентом учителя з інклюзивної форми навчання у школі. Чоловік тримає теплиці. Переїжджати родині нема куди.</p>
      <p>— Маємо свій будинок у селі Северинівка, де жили зі своїми дітьми. Там зараз мешкає сім'я нашої старшої доньки. Всі там не помістимося, — говорить Ольга. — У райдержадміністрації поставили крайній термін — 19 листопада. Якщо проб­лему не вирішимо, дітей заберуть. Нам нема куди діватися. Діти налякані, плачуть постійно.</p>
      <p>— У Мінсоцполітики запевнили, що проблему нашу знають і придбають інший будинок, — додає. — Почали шукати варіанти в сусідньому селі, в Сумах. Але районна влада не спішить нічого купувати. Про ремонт цієї будівлі теж не йдеться. Він коштує понад мільйон і триватиме понад рік. Там нема фундаменту, все треба робити капітально.</p>
      <p>13 листопада в голови області зібрали нараду, аби вирішити питання з житлом для сім'ї.</p>
      <p>— У тому домі не можна лишатися. Але відселити сім'ю нікуди — вільних помешкань немає, — говорить заступник голови Косівщинської сільської ради Олег Кравченко. — Рішення про створення будинку сімейного типу приймала районна влада. Вважаємо, що вони мають вирішувати питання з житлом для родини.</p>
      <p>Обласна влада запевнила, що цього тижня спробує придбати сім'ї інше помешкання.</p>
    </article>
  </body>
</html>