<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/podgoricki-mediji-su-besni-nulta-tacka-svi-igraju-fudbal-osim-crne-gore/342533"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Podgorički mediji su besni: Nulta tačka, svi igraju fudbal osim Crne Gore"/>
    <meta property="og:description" content="Posledice blamaže protiv Engleske"/>
  </head>
  <body>
    <article>
      <h1>Podgorički mediji su besni: Nulta tačka, svi igraju fudbal osim Crne Gore</h1>
      <h2>Posledice blamaže protiv Engleske</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>Niko nije očekivao da Crna Gora može da iznenadi Englesku na kultnom Vembliju. Ali malo ko je pomislio da će Hrabri Sokolovi doživeti najteži poraz od osamostaljenja 2006. godine (7:0). Crnogorci se ništa nisu pitali na Vembliju, i prava je sreća za tim <b>Faruka Hadžibegića</b> što je domaćin spustio gas u nastavku, jer je vrlo lako mogao da primi i dvocifren broj golova.</p>
      <p>Istina, Crnogorci više ne pripadaju ni društvu prosečnih selekcija, niti imaju igrače visokog pedigrea poput <b>Vučinića.</b> Kada se tome doda da Savić i Jovetić imaju velikih problema sa povredama, jasno je zašto je Crna Gora završila kvalifikacije sa samo dva osvojena boda. Daleko iza takozvanog Kosova i Češke. Da ne pričamo o Engleskoj.<br/><b>„Odavno naša najbolja selekcija nema ideju, igrači nemaju želju kao nekada, selektor ne može da uradi ništa po tom pitanju. Širom Evrope vidimo iznenađujuće rezultate, a to je dokaz da svi igraju fudbal. Očigledno svi, sem Crne Gore. Dokaz za to su primljeni golovi za 45 minuta smo primili pet pogodaka, a tri od toga su bila iz prekida. To govori koliko  Hadžibegićeva selekcija deluje izgubljeno i nemoćno“,</b> napisao je komentator portal CDM.</p>
      <p>Još žustriji je bio izveštač podgoričkih Vijesti sa Vemblija.<br/><b>„Potrebno je, pre svega, biti ponizan, svestan nedostataka svake vrste, a ne najavljivati da je Crna Gora na Vembli došla da pokuša da „pokvari slavlje domaćinu”, a da 24 sata kasnije primi sedam golova. Crna Gora, danas i ubuduće, na Vembli i ostale evropske arene, može da dođe uz obećanje da će da pruži maksimum, da se bori i ništa više od toga. Jer, ovo je dno, ovo je nulta tačka i svaki naredni korak mora da bude mali, mora da bude skroman, dobro planiran i odmeren...Proces rehabilitacije biće spor, ko zna kakav će epilog da bude, ali kada cela fudbalska javnost shvati gde je Crna Gora danas i u kakvom stanju, onda će i više da ceni svaki pozitivan iskorak u budućnosti, svaki pozitivan rezultat, ko god da je protivnik“,</b> pišu Vijesti.</p>
      <figure>
        <img src="https://mozzartsport.com/upload/CKEditor/01.05.2019/77307350_1518719244933102_6667189913831604224_o.jpg"/>
      </figure>
    </article>
  </body>
</html>