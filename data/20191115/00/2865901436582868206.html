<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/e-to-je-prava-transfer-bomba-sanco-kod-klopa-za-140-000-000-evra/342553"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="E, to je prava transfer bomba: Sančo kod Klopa za 140.000.000 evra?"/>
    <meta property="og:description" content="Borusija nema ništa protiv, javlja Bild"/>
  </head>
  <body>
    <article>
      <h1>E, to je prava transfer bomba: Sančo kod Klopa za 140.000.000 evra?</h1>
      <h2>Borusija nema ništa protiv, javlja Bild</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>Zimski prelazni rok verovatno će nam doneti i sezonu lova na "kapitalca" <b>Džejdona Sanča</b>. Nije tajna da je jedan od najvećih svetskih talenata u fokusu top timova (Real, Barselona, Mančester Siti, Čelsi, Mančester Junajted), dok iz Nemačke danas stižu informacije da je i Liverpul, tačnije trener <b>Jirgen Klop</b> ponovo opasno zagrizao za 19-godišnjeg reprezentativca Engleske.</p>
      <p>Iako mnogima vest o interesovanju šampiona Evrope za <b>Sanča</b> zvuči kao "novinarska patka", nekoliko je argumenata koji svedoče da bi Englez mogao lako da postane novi adut Crvenih na desnom krilu od sledećeg leta. Pa i umesto <b>Mohameda Salaha</b> o čijem nezadovoljstvu i navodnom sukobu sa <b>Klopom</b> sve više šuškaju Englezi proteklih dana.</p>
      <p>Ostrvska štampa piše i da je <b>Sančo</b> već doneo odluku o povratku u domovinu sledećeg leta, a da su se na Vestfalenu pomirili sa tim i da su spremni da ga puste ukoliko im neko ponudi 140.000.000 evra. To bi bila velika pobeda Milionera koji su ga u leto 2017. doveli iz Mančester Sitija za nešto manje od 8.000.000.  </p>
      <p><i>SportBild</i> je danas objavio, pozivajući se na <i>Bild</i>, da je <b>Jirgen Klop</b> već dve sezone veliki poklonik kvaliteta <b>Džejdona Sanča</b>. Nemac je kao bivši trener Borusije iz Dortmunda uz pomoć skauta pratio ovog momka još u mlađim kategorijama Građana, a nije uspeo da ga dovede u Liverpul u leto 2017. iako je pokušao.<br/><b>"Nismo slepi, videli smo ga, svideo nam se, razmatrali smo i da ga dovedemo... Da li smo mogli? Ne, jer engleski klubovi ne vole da prodaju igrače drugim engleskim timovima"</b>, objasnio je <b>Klop</b>. </p>
      <p><i>Bild</i> sada tvrdi da se nijednog trenutka trener Liverpula nije ohladio od <b>Sanča</b> i da će probati da iskoristi dobre relacije u Dortmundu da prigrabi sebi veliko pojačenje. Isti izvor, pouzdan kada su u pitanju transferi u Nemačkoj, piše i da vodeći trio Borusije - trener <b>Favr</b>, menadžer <b>Cork</b> i šef <b>Vacke</b> - smatraju da bi <b>Sančo</b> trebalo da ostane na Vestfalenu do leta.</p>
      <p>Međutim, ni zimska prodaja sada nije isključena pogotovo imajući u vidu nedisciplinu fudbalera koji je nedavno zamenjen posle pola sata u derbiju protiv Bajerna, a pre nekoliko nedelja je čak i <b><a href="https://mozzartsport.com/fudbal/vesti/najteza-favrova-odluka-dzejdon-sanco-izbacen-iz-tima-za-derbi-sa-mensom/340154">bio izbačen iz tima jednu utakmicu</a></b> jer se <b><a href="https://mozzartsport.com/fudbal/vesti/borusija-kaznila-sanca-100-000-evra/340300">kasno vratio sa priprema reprezentacije Engleske</a></b>. Ponuda od 140.000.000 mogla bi da ubrza čitav posao. <b>Klop</b> je sada na potezu, Liverpul sigurno ima love...</p>
      <figure>
        <img src="https://mozzartsport.com/upload/CKEditor/15.11.2019./1.%20Deki%20Stankovic%CC%81%201080x1080.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>