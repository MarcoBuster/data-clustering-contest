<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773786,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="ההסתבכות של טייס חיל האוויר שהפך לסוחר נשק"/>
    <meta property="og:description" content="משה (שושי) רוטשילד, שכונה בעבר &quot;גדול סוחרי הנשק הישראלים&quot;, נחשד בפרו בשוחד בעסקת קניית מטוסי מיג 29 וסוחוי 25 מבלארוס. כעת החלו במדינה הדרום-אמריקנית בתהליך לחילוט 8 מיליון דולר מחשבון שלו בשווייץ"/>
  </head>
  <body>
    <article>
      <h1>ההסתבכות של טייס חיל האוויר שהפך לסוחר נשק</h1>
      <h2>משה (שושי) רוטשילד, שכונה בעבר "גדול סוחרי הנשק הישראלים", נחשד בפרו בשוחד בעסקת קניית מטוסי מיג 29 וסוחוי 25 מבלארוס. כעת החלו במדינה הדרום-אמריקנית בתהליך לחילוט 8 מיליון דולר מחשבון שלו בשווייץ</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">ynet</a></address>
      <p>טייס הקרב שהפך לסוחר נשק ממשיך להסתבך: כמעט 20 שנה מתנהלות נגד משה (שושי) רוטשילד חקירות בחשד למעשי שחיתות, תשלומי שוחד והתאגדות בלתי חוקית בפרו, פנמה ושוויץ, ואתמול (יום ה') דווח בפרו כי הוחלט לחלט מחשבונו 8 מיליון דולר. לפי הדיווחים, משרד התובע הכללי במדינה הדרום-אמריקנית החל בתהליך לחילוט 8 מיליון דולר מחשבון בשווייץ על שמו של רוטשילד, בעבר שותפו של ראש שירותי הביטחון בפרו לשעבר, ולדימירו מונטסינוס.</p>
      <p>בעבר הוציא בית המשפט בפרו צו מעצר בינלאומי נגד רוטשילד, טייס פנטום בחיל האוויר לשעבר שכונה בסוף שנות התשעים "גדול סוחרי הנשק הישראלים". רוטשילד נחשד כי סחר, תיווך והיה מעורב בעסקאות נשק עבור חיל האוויר ומשטרת פרו, ושיחד את מונטסינוס.</p>
      <figure>
        <img src="https://images1.calcalist.co.il/PicServer3/2019/11/15/947819/1NL.jpg"/>
        <figcaption>משה רוטשילד <br/>צילום: שאול גולן</figcaption>
      </figure>
      <p>בפרו נטען בדיווחים מהיום כי הוא היה האחראי לעסקת הרכישה מבלארוס לפרו של 36 מטוסי מיג 29 וסוחוי 25 תמורת 410 מיליון דולר. זה קרה בשנות התשעים, בעת שראש ממשלת פרו היה אלברטו פוג'ימורי, ולפי כתבה ב-2005 פוג'ימורי עצמו הודה שמונטסינוס קיבל שוחד בעסקה.</p>
      <p>בעבר דווח כי ב-2010 ניסתה פרו למנוע את הסגרת השופט דן כהן, שבסופו של דבר הוסגר לישראל, על מנת להביא להסגרתו של רוטשילד אליה. זאת, כדי שיעמוד בפני האישומים שהוגשו נגדו ב-2001.</p>
      <p> </p>
      <p>פרקליטו של רוטשילד הגיב בעבר להאשמות על שוחד בפרו ואמר כי "מדובר באדם שהוא מלח הארץ. הטענות נגדו בפרו הן חסרות כל שחר. הוא נתפש בטעות כמקורב לשלטון הקודם, ועל כן מצא עצמו, כמו גם אנשי עסקים רבים אחרים, משמש ככלי משחק בידי השלטון שהחליף אותו לניגוח מתנגדיו הפוליטיים". </p>
    </article>
  </body>
</html>