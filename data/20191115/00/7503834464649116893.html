<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/alles-wat-je-moet-weten-over-pokemon-sword-en-shield/"/>
    <meta property="og:site_name" content="Power Unlimited"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Alles wat je moet weten over Pokémon Sword en Shield "/>
    <meta property="og:description" content="Hoera, vandaag is het zo ver! Pokémon Sword en Shield liggen eindelijk in de schappen. Om dit te vieren, zet Alie in deze feature alles wat je over deze Pokémon-games moet weten op een rijtje. Lees snel verder, zodat je straks goed voorbereid naar de winkel kunt snellen!"/>
  </head>
  <body>
    <article>
      <h1>Alles wat je moet weten over Pokémon Sword en Shield </h1>
      <address><time datetime="2019-11-15T00:00:00+00:00">15 Nov 2019</time> by <a rel="author">Alie</a></address>
      <p>
        <b>Hoera, vandaag is het zo ver! Pokémon Sword en Shield liggen eindelijk in de schappen. Om dit te vieren, zet Alie in deze feature alles wat je over deze Pokémon-games moet weten op een rijtje. Lees snel verder, zodat je straks goed voorbereid naar de winkel kunt snellen!</b>
      </p>
      <h3>   <br/>Het verschil tussen Pokémon Sword en Shield</h3>
      <p>Er even van uitgaande dat je slechts één van de twee versies gaat kopen, wil je natuurlijk wel weten wat het verschil is tussen Pokémon Sword en Pokémon Shield. Het verschil lijkt (vooral?) te zitten in de Pokémon die je kunt vangen. Zoals je mag verwachten, moet je zodoende ruilen met anderen om ze allemaal te catchen. Het gaat daarbij sowieso om de legendary Pokémon Zacian (Sword) en Zamazenta (Shield), maar bijvoorbeeld ook om Sirfetch'd (Sword), en Galarian Ponyta en Galarian Rapidash (Shield).<br/>       </p>
      <h3>Geen Brexit voor Pokémon</h3>
      <p>Pokémon Sword and Shield spelen zich af in de Galar-regio, dat overduidelijk geïnspireerd is op Groot-Brittannië. Je komt bijvoorbeeld locaties tegen die duidelijk lijken op echte bezienswaardigheden als de Houses of Parliament. Ook zie je Victoriaanse architectuur en een steampunk-achtige stad. Grappig genoeg zijn zelfs de Pokémon Gyms gestileerd als voetbalstadions!</p>
      <figure>
        <img src="https://cdn2.pu.nl/media/alie/pokemon-sword-shield-galagar-region.jpg"/>
      </figure>
      <p>      </p>
      <h3>De toevoeging van de Wild Area</h3>
      <p>De Wild Area belooft een van de tofste toevoegingen aan deze Pokémon-games te worden. Deze open regio bevat verschillende omgevingen, waarin je allerlei bijpassende Pokémon ziet rondlopen. Bij een meer vind je bijvoorbeeld veel watertypes. De omgeving is echter niet de enige factor: het weer heeft eveneens effect op het type Pokémon dat je tegenkomt. Dus ook als het regent, vind je meer water-Pokémon! Extra leuk: de Pokémon reageren echt op je aanwezigheid. Daardoor is het belangrijk na te denken over de manier waarop je ze benadert.<br/>      </p>
      <h3>Curry eten in je Pokémon Camp</h3>
      <p>Eén van de features in Pokémon Sword en Shield waar ik persoonlijk enorm naar uitkijk, is het Pokémon Camp. Hierin kun je samen met alle zes Pokémon uit je team chillen én curry eten! Je kunt verschillende soorten curry's koken, die je in je Currydex vindt. Verschillende soorten curry's hebben verschillende effecten. Je kunt er bijvoorbeeld mee healen, je xp verhogen of de band met je Pokémon verbeteren.</p>
      <figure>
        <video src="https://cdn2.pu.nl/media/alie/pokemon-sword-shield-pokemon-camp.gif" autoplay="" loop=""/>
      </figure>
      <p>      </p>
      <h3>Groot, groter, grootst met Dynamax en Gigantamax</h3>
      <p>Met Dynamax kunnen Pokémon tijdens een gevecht gigantisch groot worden. Dit element is alleen beschikbaar in grotere omgevingen, zoals gyms. Het Dynamex-effect doet de aanvallen van je Pokémon veranderen. Dat duurt drie beurten, waarbinnen je hopelijk het tij kunt keren! Gigantamax is een variant van Dynamax. Hierbij worden je Pokémon niet alleen heel groot, maar krijgen ze ook toegang tot een alternatieve vorm. Om toegang te krijgen tot die Gigantamax-vorm van een Pokémon moet je deze eerst wel verslaan in een Max Raid Battle.<br/>     </p>
      <h3>Ook nieuw: de Max Raid Battles</h3>
      <p>In een Max Raid Battle neem je het met anderen op tegen Pokémon in de hierboven beschreven Dynamax- of Gigantamax-vorm. Het verschil is dat de Pokémon in een Max Raid Battle zijn status behoudt. Hij keert dus niet na drie beurten terug naar zijn oorspronkelijke vorm. Zie het als een soort Monster Hunter, waarbij je de verslagen Pokémon uiteindelijk kunt vangen. Geen (online) vrienden met deze game? No worries: je kunt de Max Raid Battles ook solo spelen. Je krijgt dan gewoon wat NPC's in je team.</p>
      <figure>
        <img src="https://cdn2.pu.nl/media/alie/gigantamax-pikachu-eevee-pokemon-sword-shield.jpg"/>
      </figure>
      <p>      </p>
      <h3>Pas je Trainer Style aan</h3>
      <p>In Pokémon Let's Go vond ik het bijzonder leuk om Pikachu en mijn personage van matching outfits te voorzien. Gelukkig beloven Pokémon Sword en Shield ook customization-opties. Je bezoekt boetieks en kapsalons, waar je nieuwe nieuwe kleren koopt of een ander kapsel aanmeet. Elke stad heeft andere opties. Sterker nog: er zijn ditmaal zelfs make-upopties! &lt;3<br/>      </p>
      <h3>Een beetje knappe League Card</h3>
      <p>Nu vraag je je af waarom je er in vredesnaam voor moet zorgen dat je haar een beetje knap zit! Je doet dat bijvoorbeeld om te pronken met je eigen League Card. Je kunt met de Card Maker-functie je kaart geheel naar eigen wens ontwerpen! Deze kaarten bevatten gedetailleerde informatie over een trainer én een foto. Je kunt de achtergrond, je uitdrukking, je houding en nog veel meer veranderen! Je kunt League Cards ruilen met andere spelers en ze opslaan in een album, ook worden ze weergegeven tijdens Link Battles.</p>
      <figure>
        <img src="https://cdn2.pu.nl/media/alie/pokemon-sword-shield-battle-interface.jpg"/>
      </figure>
      <p>      </p>
      <h3>Afscheid nemen van de Elite Four</h3>
      <p>Traditioneel gezien staat je aan het einde van een Pokémon-game altijd een gevecht met de Elite Four te wachten. Pokémon Sword en Shield nemen echter afscheid van deze traditie! In plaats daarvan mag je je opmaken voor een anime-achtig toernooi, The Champion Cup. Dit evenement werkt met brackets, gevuld met trainers die allemaal de Gym Challenge hebben voltooid en strijden om een kans om de Galar-kampioen, Leon, te verslaan.<br/>      </p>
      <h3>En afscheid nemen van je oude Pokémon</h3>
      <p>Het kan je niet ontgaan zijn: <a href="https://www.pu.nl/artikelen/nieuws/waarom-pokemom-sword-en-shield-niet-alle-pokemon-hebben/%20">het team achter de Pokémon-games kreeg het de afgelopen dagen zwaar te verduren</a>. Fans waren boos dat ze niet al hun oude Pokémon konden importeren. Game Freak heeft laten weten dat deze keuze gemaakt is om alle hierboven beschreven features goed te kunnen uitwerken. Persoonlijk vind ik dat met de inmiddels bijzonder gevulde Pokédex een logische keuze, maar als je kijkt naar de Twitter hashtag <a href="https://twitter.com/search?q=%23BringBackNationalDex&amp;src=tyah">#bringbacknationaldex</a> lijk ik de enige...</p>
      <figure>
        <img src="https://cdn2.pu.nl/media/alie/pokemon-sword-shield-starter-pokemon.jpg"/>
      </figure>
      <p>     </p>
      <h3>Schrijf je in voor de online competitie</h3>
      <p>In december begint <a href="https://swordshield.pokemon.com/en-us/gameplay/online-competition/%20">de eerste online competitie van Pokémon Sword en Shield</a>. In de strijd mag je enkel Pokémon gebruiken die je hebt gevangen in de de Galagar-regio. De competitie wordt gehouden met een single battle systeem. Je kunt drie van de zes Pokémon uit je team meenemen, die automatisch tot level 50 geboost worden. Je mag eens per gevecht gebruik maken van het Dynamax-effect. </p>
      <p>Pokémon Sword en Shield liggen vanaf vandaag in de winkel. Gaan jullie de game halen? Of zitten jullie op dit moment misschien zelfs braaf te wachten op de pakketbezorger? Laat dat en nog veel meer weten in de comments!<br/>       </p>
    </article>
  </body>
</html>