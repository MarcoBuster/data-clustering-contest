<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/pocela-operacija-donaruma-juventus-krenuo-po-najboljeg-italijanskog-golmana/342563"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Počela “operacija Donaruma”: Juventus krenuo po najboljeg italijanskog golmana"/>
    <meta property="og:description" content="Merih Demiral ili Danijele Rugani biće mamac za Rosonere"/>
  </head>
  <body>
    <article>
      <h1>Počela “operacija Donaruma”: Juventus krenuo po najboljeg italijanskog golmana</h1>
      <h2>Merih Demiral ili Danijele Rugani biće mamac za Rosonere</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>Višestruki šampion Italije Juventus želi <b>Đanluiđija Donarumu</b> pred svojim golom i već je preuzeo korake kako bi angažovao čuvara mreže Milana i jednog od najboljih golmana sveta. Italijanska <i>Gazeta</i> je u svom današnjem izdanju otkrila strategiju Bjankonera oko dovođenja istinskog zamenika <b>Đanluiđiju Bufonu</b>, koji se već ustalio na golu reprezentacije Italije. </p>
      <p>Ugledni list navodi da gazde Juventusa imaju manje od dve godine, tačnije 19 meseci fore, da kompletiraju dovođenje golmana kojeg sanjaju još od 2016. godine kada je kao tinejdžer kročio na veliku scenu. U leto 2021. <b>Donarumi</b> ističe ugovor sa Milanom, ali čelnici Stare dame ne žele da čekaju taj 30. jun već znaju da moraju (i hoće) da plate kako bi se mladi golman preselio u Torino.</p>
      <p>Podsetimo, <b>Donaruma</b> je pre tri sezone obnovio ugovor na San Siru, a poslednji pregovori između njega i kluba oko novog ne daju ama baš nikakve rezultate. Zato Juventus želi što pre da započne pregovore sa Milanom kako bi izbegao mogućnost da se i ostali veliki klubovi iz ostatka Evrope umešaju u angažovanje sjajnog čuvara mreže.</p>
      <p>U svrhu angažovanja <b>Điđa Donarume</b> Juventus je spreman da baci Rosonerima i udicu u vidu nekoliko fudbalera, a akcenat će biti na defanzivcima za koje novi trener Milana <b>Stefano Pioli</b> smatra da su deficitarni u njegovom timu. Zato bi <b>Merih Demiral</b> ili <b>Danijele Rugani </b>mogli da uđu u operaciju. </p>
      <p>U svakom slučaju, naredna godina mogla bi da bude odlučujuća za karijeru <b>Donarume</b> koji počinje opasno da stagnira na San Siru. Milan teško da može da mu garantuje trofeje, a kako se bliži istek ugovora Rosoneri će probati i da ga unovče kako ne bi ostali na kraju praznih šaka.</p>
      <p>Zato je <b>Donaruma</b> u Torinu izvesna stvar, jedino je pitanje - kada?</p>
      <figure>
        <img src="https://mozzartsport.com/upload/CKEditor/15.11.2019./4.-Kic%CC%81anovic%CC%81%2C-Z%CC%8Celjko-Obradovic%CC%81%2C-Duda-Ivkovic%CC%81---otvaranje-terena-Z%CC%8Celovob%201080x1080.jpg"/>
      </figure>
      <p><b>Foto</b>: <i>Reuters </i></p>
    </article>
  </body>
</html>