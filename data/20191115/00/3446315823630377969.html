<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/najsvizhishe/16674-u-novomirgorodi-na-remont-avarijnogo-budinku-vidilili-60-tisyach-griven.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="У Новомиргороді на ремонт аварійного будинку виділили 60 тисяч гривень"/>
    <meta property="og:description" content="У Новомиргороді на ремонт будинку, фундамент якого розмило дощовими водами, з міського бюджету виділили 60 тисяч гривень. Про це пишуть «Новомиргородські вісті».– Обласна влада обіцяла підтримку на умовах співфінансування – якщо кошти виділить міська рада. Райдержадміністрація могла б зібрати комісію з техногенно-екологічної безпеки та надзвичайних ситуацій, присвоїти надзвичайній ситуації категорію і виділити на вирішення проблеми кошти з районного бюджету, а також клопотати перед облдержадміністрацією про фінансування із обласного бюджету. Проте поки що тільки міськрада й виділяє гроші. Ми знайшли тільки один варіант підтримати людей – через програму підтримки ОСББ, – каже міський голова Ігор Забажан."/>
  </head>
  <body>
    <article>
      <h1>У Новомиргороді на ремонт аварійного будинку виділили 60 тисяч гривень</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">Наталка Маринець</a></address>
      <p><i>У Новомиргороді на ремонт будинку, фундамент якого розмило дощовими водами, з міського бюджету виділили 60 тисяч гривень. Про це пишуть «</i><a href="https://novomyrgorod.com/48150f0a02044fdf81412e868bb2a8e9-pidgqphch6qgxew"><i>Новомиргородські вісті</i></a><i>».</i><br/><br/>– Обласна влада обіцяла підтримку на умовах співфінансування – якщо кошти виділить міська рада. Райдержадміністрація могла б зібрати комісію з техногенно-екологічної безпеки та надзвичайних ситуацій, присвоїти надзвичайній ситуації категорію і виділити на вирішення проблеми кошти з районного бюджету, а також клопотати перед облдержадміністрацією про фінансування із обласного бюджету. Проте поки що тільки міськрада й виділяє гроші. Ми знайшли тільки один варіант підтримати людей – через програму підтримки ОСББ, – каже міський голова Ігор Забажан.</p>
      <p>Він зауважив, що жодне проектне бюро в Україні не взялося за виготовлення проектної документації реконструкції будинку.</p>
      <p>– У результаті мешканці вирішують проблеми, як у них виходить – у підземелля залили шість машин бетону й переклали тріснуту стіну. Ми не відмовляємося від підтримки мешканців міста. Проте звертаємося й до органів влади інших рівнів, щоб вони теж долучилися до вирішення проблеми, адже ресурси міськради обмежені, – підкреслив міський голова.</p>
      <p><a href="https://www.pravda-kr.com.ua/sotsium/15794-meshkantsi-novomirgorodskoji-dvopoverkhivki-shchonochi-zdrigayutsya-bo-jikhnij-budinok-trishchit.html">Нагадаємо,</a> у Новомиргороді торік дощовими водами розмило фундамент двоповерхівки. На місці утворилося шестиметрове провалля. Втім, досі будинок на вісім квартир стоїть напівзруйнований. Двом родинам із осель довелося виїхати. Решта мешканців вночі чують, як будівля тріщить.</p>
      <p> </p>
      <figure>
        <img src="https://pravda-kr.com.ua/images/photo2019/11_19/09970.JPG"/>
      </figure>
    </article>
  </body>
</html>