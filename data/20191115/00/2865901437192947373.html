<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/342532/sport:/title:partizan-povodom-karata-za-derbi-dali-smo-sve-od-sebe-za-pomak-je-potrebno-dvoje"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Partizan povodom karata za derbi: Dali smo sve od sebe, za pomak je potrebno dvoje"/>
    <meta property="og:description" content="Crno-beli saopštenjem odgovorili Zvezdi"/>
  </head>
  <body>
    <article>
      <h1>Partizan povodom karata za derbi: Dali smo sve od sebe, za pomak je potrebno dvoje</h1>
      <h2>Crno-beli saopštenjem odgovorili Zvezdi</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>Novi derbi, nova uvertira sa otrovnim strelicama. Delovalo je na prvu loptu da ćemo dobiti neke lepše kadrove kada se pojavila informacija da Partizan daje 1.000 ulaznica Crvenoj zvezdi za njene navijače, ali avaj...</p>
      <p><b><a href="https://mozzartsport.com/kosarka/vesti/zvezda-odbila-partizanovih-1-000-ulaznica-za-derbi/342522">Crveno-beli su se danas oglasili</a></b> i poručili da odbijaju taj dar, objašnjavajući da je to protivno pravilima ABA lige, pošto nema organizovanog vođenja navijača. Nije trebalo mnogo da prođe pa da stigne kontra iz Humske.</p>
      <p>Partizan je objavio saopštenje povodom odluke Crvene zvezde, u kojem stoji:<br/>„<i>KK Partizan NIS obaveštava košarkašku javnost u zemlji i regionu da inicijativa najtrofejnijeg košarkaškog kluba Srbije, o davanju mogućnosti da 1.000 ulaznica za gradski derbi u Štark Areni kupe navijači Crvene zvezde, kao i poziv upravi kluba, nije naišla na razumevanje druge strane.</i></p>
      <p>
        <i>Iako je deo naših navijača pozdravio tu odluku, jer će posle mnogo godina biti u mogućnosti da u slobodnoj prodaji kupi ulaznicu i gleda derbi, a deo jer je i pre razmenjivao karte sa rivalima smatrajući to za draž derbija, veliki broj je, blago rečeno, osudio našu odluku, sa čime smo bili spremni da se suočimo. Tokom jučerašnjeg dana direktor Crvene zvezde je pisanim putem, obavestio našeg direktora, da u Zvezdi, shodno propozicijama, ne mogu da prihvate organizovani dolazak navijača. KK Partizan NIS vrlo dobro poznaje propozicije i samo je ponudio kupovinu karata simpatizerima Zvezde za određeni sektor uz bezbednosne garancije kao što su imali pre par godina kada su u Zagrebu protiv Cedevite proslavili i ABA titulu, ili proletos navijači Budućnosti, takođe u Zagrebu.</i>
      </p>
      <figure>
        <img src="https://mozzartsport.com/upload/CKEditor/09.11.2019/770x200-PFK.png"/>
      </figure>
      <p>
        <i>Svi znamo i kako su pre nekoliko godina u društvu predsednika Crvene zvezde navijači ušli organizovano u Pionir kada je Partizan bio domaćin, a znamo i članove propozicija po kojima jedno lice ili njegovi srodnici, ne mogu voditi dva kluba, te da klub koji se dve godine ne takmiči, se briše iz registra KSS. Uprkos svemu, derbi je uvek bio nešto više od druge utakmice, a odlazak na tu utakmicu, praktično nije gostovanje.</i>
      </p>
      <p>
        <i>Žao nam je što inicijativa KK Partizan NIS, kao najvećeg košarkaškog brenda, srpskog domaćina i društveno odgovornog kluba, ponovo nije našla na razumevanje. I ovoga puta, po cenu svoje štete, dali smo sve od sebe, ali je za neke pomake ipak potrebno dvoje.</i>
      </p>
      <p>
        <i>Ulaznice za nedeljni derbi meč između Partizana NIS i Crvene zvezde MTS će se svakako naći u slobodnoj prodaji putem cardservisa Ticketline.rs preko koga se mogu naći sva obaveštenja o kupovini karata. Svakako, za simpatizere Zvezde će biti odvojen sektor na severoistoku nivoa 400 u Štark Areni.</i>
      </p>
      <p><i>KK Partizan NIS još jednom apeluje na sve aktere derbija, na parketu i oko njega, da ne dozvole bilo kakve incidente, da sve protekne korektno, sportski, za šta ćemo se kao organizatori velikog broja velikih utakmica i sami potruditi</i>“.</p>
      <p>Prvi košarkaški derbi u ABA ligi ove sezone igraće se u nedelju od 20 časova u Štark Areni.</p>
      <figure>
        <img src="https://mozzartsport.com/upload/CKEditor/09.11.2019/73333358_961284697567425_8070670185465380864_n.jpg"/>
      </figure>
      <p><b>Foto:</b> <i>Starsport</i></p>
      <figure>
        <img src="https://mozzartsport.com/upload/CKEditor/13.11.2019/6.Donacija%20mini%20kos%CC%8Carkas%CC%8Ckog%20terena%20vrtic%CC%81u%20Draguljc%CC%8Ce%20na%20Zvezdari%201080x1080.jpg"/>
      </figure>
      <p> </p>
    </article>
  </body>
</html>