<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698415/%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D9%BE%DB%8C%D8%B4%D9%86%D9%87%D8%A7%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%B3%D9%88%D8%AE%D8%AA-%D8%AF%D8%B1-%D9%85%D8%AC%D9%84%D8%B3-%D8%B1%D8%AF-%D8%B4%D8%AF%D9%87-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="نماینده مجلس: پیشنهاد افزایش قیمت سوخت در مجلس رد شده بود"/>
    <meta property="og:description" content="نایب رییس کمیسیون قضائی مجلس گفت: بنده به عنوان نماینده مجلس تا دیشب از این افزایش قیمت اطلاعی نداشتم و جالب اینجاست که نمایندگان مجلس به این لایحه رای نداده و این پیشنهاد افزایش قیمت سوخت در مجلس رد شده بود."/>
  </head>
  <body>
    <article>
      <h1>نماینده مجلس: پیشنهاد افزایش قیمت سوخت در مجلس رد شده بود</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037209_265.jpg"/>
      </figure>
      <p>نایب رییس کمیسیون قضائی مجلس گفت: بنده به عنوان نماینده مجلس تا دیشب از این افزایش قیمت اطلاعی نداشتم و جالب اینجاست که نمایندگان مجلس به این لایحه رای نداده و این پیشنهاد افزایش قیمت سوخت در مجلس رد شده بود.</p>
      <p> </p>
      <p>دکتر "یحیی کمالی‌پور" در گفتگو با ایسنا، در خصوص افزایش ناگهانی بنزین گفت: معتقدم دولت باید مردم را محرم بداند و اینکه بدون اطلاع و شبانه چنین کاری را انجام دهند، کار درستی نبود و نهایتا در این شرایط و در این وضعیت وارد کردن شوک به مردم و افزایش قیمت بنزین از ۱۰۰۰ تومان به ۳۰۰۰ تومان، اصلا قابل پذیرش نیست.</p>
      <p> </p>
      <p>وی ادامه داد: گفته شده می‌خواهیم منابع حاصل از اصلاح قیمت بنزین را به خانوار‌های نیازمند پرداخت کنیم و از طرف دیگر مطرح شده که ۱۸ میلیون خانوار در سطح کشور به بسته‌های حمایتی نیازمندند.</p>
      <p> </p>
      <p>نایب رییس کمیسیون قضائی مجلس شورای اسلامی با اشاره به افزایش قیمت سوخت، بیان کرد: طبیعی است که با افزایش قیمت سوخت، احتمالا تمامی مایحتاج، ملزومات و ... زندگی مردم نیز با افزایش قیمت روبرو خواهد شد.</p>
      <p> </p>
      <p>وی با بیان این مطلب که گفته شده که سران سه قوه چنین تصمیمی گرفتند، ادامه داد: بنده به عنوان نماینده مجلس تا دیشب از این افزایش قیمت اطلاعی نداشتم و جالب اینجاست که نمایندگان مجلس به این لایحه رای ندادند و پیشنهاد افزایش قیمت سوخت در مجلس رد شده بود و سران سه قوه در جلسه‌ای که نیاز به اخذ مجوز مجلس ندارد این مهم را به عنوان مصوبه شورای هماهنگی اقتصادی سران سه قوه تصویب کرده‌اند؛ اما در هر حال آقای دکتر لاریجانی رییس مجلس شورای اسلامی باید نظر نمایندگان را در جلسه سران سه قوه اعلام می‌کردند. حال نمی‌دانم اعلام کردند یا خیر، اما در هر صورت نمایندگان مجلس با افزایش قیمت حامل‌های سوخت موافق نبودند.</p>
    </article>
  </body>
</html>