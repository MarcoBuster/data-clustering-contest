<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773794,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="החוב העולמי זינק לשיא של 250 טריליון דולר במחצית הראשונה של 2019"/>
    <meta property="og:description" content="הריביות הנמוכות ברחבי העולם מביאות לכך שתאגידים ומדינות יכולים ללוות כסף בקלות, מה שגורם להיקף החובות בעולם לזנק. מי שאחראיות לרוב העלייה ברמת החוב הן ארה&quot;ב וסין. החוב של המדינות המתפתחות זינק לשיא חדש של יותר מ-71 טריליון דולר - 220% מהתמ&quot;ג שלהן"/>
  </head>
  <body>
    <article>
      <h1>החוב העולמי זינק לשיא של 250 טריליון דולר במחצית הראשונה של 2019</h1>
      <h2>הריביות הנמוכות ברחבי העולם מביאות לכך שתאגידים ומדינות יכולים ללוות כסף בקלות, מה שגורם להיקף החובות בעולם לזנק. מי שאחראיות לרוב העלייה ברמת החוב הן ארה"ב וסין. החוב של המדינות המתפתחות זינק לשיא חדש של יותר מ-71 טריליון דולר - 220% מהתמ"ג שלהן</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">שירות כלכליסט</a></address>
      <p>החוב העולמי הגיע לשיא של כל הזמנים וניצב במחצית הראשונה של השנה על יותר מ-250 טריליון דולר - זאת בעקבות עלייה במספר ההלוואות שניטלו בארצות הברית ובסין, כך עולה ממחקר חדש של המכון הבינלאומי לפיננסיים (IIF).</p>
      <p>על פי המחקר, החוב הגלובלי עלה ב-7.5 טריליון דולר בששת החודשים הראשונים של 2019. ה-IIF דיווח כי הסכום הכולל של החוב עומד על 250.9 טריליון דולר בסוף התקופה הנוכחית וכי הוא צפוי להגיע לכדי 255 טריליון דולר עד סוף 2019.</p>
      <figure>
        <img src="https://images1.calcalist.co.il/PicServer3/2018/01/25/790209/14.jpg"/>
        <figcaption>מבט מחלל על כדור הארץ. החוב הגלובלי צפוי להגיע ל-255 טריליון דולר בסוף השנה <br/>צילום: shutterstock</figcaption>
      </figure>
      <p>"סין וארצות הברית אחראיות ליותר מ-60% מהעלייה. באופן דומה, החוב של המדינות המתפתחות גם כן מייצג שיא חדש של 71.4 טריליון דולר (220% מהתמ"ג שלהן). לאור מספר סימנים, אנו יכולים להעריך כי החוב העולמי יעלה על 255 טריליון דולר בסוף השנה הנוכחית'" ציינו מחברי המחקר.</p>
      <p>גדילת החוב העולמי עלולה להיות נקודת השבירה הבאה של כלכלת העולם, על פי מספר כלכלנים. הריביות הנמוכות מביאות לכך שתאגידים ומדינות יכולים ללוות כסף בקלות יוצאת דופן, מה שמנפח את בועת החוב.</p>
      <p>קרן המטבע הגבירה את אזהרותיה מפני הרמה הגבוהה של החוב הקונצרני, מגמה שהתעצמה בעקבות הריביות הנמוכות של הבנקים המרכזיים. קרן המטבע מזהירה כי כמעט 40%, או יותר נכון 19 טריליון דולר, מהחוב התאגידי בכלכלות מובילות כארצות הברית, סין, יפן, גרמניה, בריטניה, צרפת, איטליה וספרד, נמצא בסכנת חדלת פירעון במידה ותתרחש הרעה נוספת במצב הכלכלי העולמי.</p>
      <p>עם זאת, הבנקים המרכזיים לא מביעים דאגה מהצמיחה ברמת החובות. אתמול אמר יו"ר הפד ג'רום פאואל בעדות בפני וועדת התקציב בבית הנבחרים כי ״אם אתה מסתכל על הכלכלה אין דבר שבדרך להתפרץ״. במילים אחרות, לדברי וזוהי תמונה בת-קיימא.</p>
      <p>עם זאת, עורכי המחקר מציירים תמונה שונה. בדוח נטען כי החוב הממשלתי הגלובאלי יעלה על 70 טריליון דולר ב-2019, עלייה מ-65.7 טריליון דולר ב-2018. העלייה בחוב הממשלתי מונעת על ידי הזינוק בחוב הפדרלי של ארצות הברית.</p>
      <p>ה-IIF מציין את העמקתם של שווקי אגרות החוב הגלובליים כאחת הסיבות לעלייה בסכום החוב. היקף שווקים אלו עלה מ-87 טריליון ב-2009 ליותר מ-115 טריליון דולר באמצע 2019. הצמיחה נרשמה בעיקר בשוק האג"ח הממשחתי שתופס כעת 47% משוק האג"ח הגלובלי, זאת בהשוואה לחלק שלו ב-2009 שעמד על 40%.</p>
    </article>
  </body>
</html>