<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698479/%D8%AF%D9%88%D9%84%D8%AA-%D9%85%D9%88%D9%82%D8%AA-%D8%A8%D9%88%D9%84%DB%8C%D9%88%DB%8C-%D8%AF%DB%8C%D9%BE%D9%84%D9%85%D8%A7%D8%AA%E2%80%8C%D9%87%D8%A7%DB%8C-%D9%88%D9%86%D8%B2%D9%88%D8%A6%D9%84%D8%A7%DB%8C%DB%8C-%D8%B1%D8%A7-%D8%A7%D8%AE%D8%B1%D8%A7%D8%AC-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="دولت موقت بولیوی دیپلمات‌های ونزوئلایی را اخراج کرد"/>
    <meta property="og:description" content="دولت موقت بولیوی که تنها سه روز از تشکیل آن می‌گذرد، فرمان اخراج دیپلمات‌های ونزوئلایی را صادر کرد."/>
  </head>
  <body>
    <article>
      <h1>دولت موقت بولیوی دیپلمات‌های ونزوئلایی را اخراج کرد</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037384_948.jpg"/>
      </figure>
      <p>دولت موقت بولیوی که تنها سه روز از تشکیل آن می‌گذرد، فرمان اخراج دیپلمات‌های ونزوئلایی را صادر کرد.</p>
      <p>به گزارش خبرگزاری تسنیم به نقل از اسپوتنیک، دولت موقت بولیوی که ریاست آن را «ژیانین آنِز» نایب‌رئیس دوم سنای این کشور بر عهده دارد، روز جمعه از اخراج کلیه دیپلمات‌های ونزوئلایی مستقر در این کشور خبر داد.</p>
      <p>دولت موقت بولیوی که روز سه‌شنبه پس از کناره‌گیری اجباری رئیس‌جمهور «اوو مورالس» تشکیل شد، اعلام کرده است که قصد دارد روابط دیپلماتیک این کشور با ونزوئلا -که دولت مورالس روابط نزدیکی با آن داشت- را قطع کند.</p>
      <p>اوو مورالس نخستین رئیس جمهور بومی بولیوی به شمار می‌آید که همزمان با موج پیروزی چپگرایان آمریکای لاتین در اوایل قرن بیست و یکم به قدرت رسید. بسیاری از مردم بولیوی مورالس شصت ساله را قهرمان فقرا می‌دانند که باعث شد اقتصاد کشور رشد مناسبی داشته باشد.</p>
      <p>پس از انتخابات ریاست جمهوری بیستم اکتبر (28 مهر)، اپوزیسیون مدعی تقلب در انتخابات شد و درگیری‌های خشونت‌آمیزی رخ داد. پس از آنکه «سازمان کشورهای آمریکایی» (OAS) روز یکشنبه گزارشی درباره تقلب در جریان انتخابات ارائه کرد، ارتش بولیوی خواستار کناره‌گیری مورالس شد و در نهایت، وی روز دوشنبه استعفایش را اعلام کرد.</p>
      <p>اوو مورالس که به مکزیک پناه برده است، پس از اعلام ریاست جمهوری «ژیانین آنز» که یک سیاستمدار راستگرا است، در توئیتر نوشت: «هوشمندانه‌ترین و فجیع‌ترین کودتای تاریخ رقم خورده است.»</p>
      <p>مورالس در توئیت دیگری که روز دوشنبه منتشر کرده بود نوشت از اینکه کشورش را به‌دلایل سیاسی ترک می‌کند، ناراحت است؛ اما وی تاکید کرد که «به زودی با انرژی و قدرت بیشتری» برمی‌گردد.</p>
      <p>«ژیانین آنز» نایب‌رئیس دوم مجلس سنای بولیوی که به‌طور موقت رئیس‌جمهور بولیوی شده است، روز پنج‌شنبه اعلام کرد که مورالس اجازه نامزد شدن در انتخابات ریاست‌جمهوری آینده را نخواهد داشت.</p>
    </article>
  </body>
</html>