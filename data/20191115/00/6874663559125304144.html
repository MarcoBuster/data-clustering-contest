<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773790,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="ההנפקה הגדולה השנה: עליבאבא מבקשת לגייס 13.8 מיליארד דולר בהונג קונג"/>
    <meta property="og:description" content="ענקית המסחר האלקטרוני הסינית תנפיק 500 מיליון מניות בבורסה בהונג קונג; המחיר הסופי ייקבע עד 20 בנובמבר, והמניות יחלו להיסחר ב-26 בחודש"/>
  </head>
  <body>
    <article>
      <h1>ההנפקה הגדולה השנה: עליבאבא מבקשת לגייס 13.8 מיליארד דולר בהונג קונג</h1>
      <h2>ענקית המסחר האלקטרוני הסינית תנפיק 500 מיליון מניות בבורסה בהונג קונג; המחיר הסופי ייקבע עד 20 בנובמבר, והמניות יחלו להיסחר ב-26 בחודש</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">שירות כלכליסט</a></address>
      <p>עליבאבא הכריזה על תמחור מניותיה לקראת רישומה המשני בבורסה בהונג קונג, בו היא צפויה לגייס עד 13.8 מיליארד דולר.</p>
      <p>ענקית המסחר האלקטרוני הסינית תנפיק 500 מיליון מניות רגילות חדשות ועוד 75 מיליון מניות באופציות "גרין שו" (Green Shoe). דבר זה מאפשר לבנקים העוסקים בחיתום למכור יותר מניות מהכמות המקורית שהוצעה.</p>
      <p>מתוך 500 מיליון המניות, 12.5 מיליון יישמרו למשקיעים בקמעונאות. לעליבאבא שמורה האפשרות להגדיל את החלק המוצע למשקיעים בקמעונאות ל-50 מיליון מניות או 10% מסך ההצעה.</p>
      <p>החברה מסרה שמניות הקמעונאים האלו יתומחרו בלא יותר מ-188 דולר הונג קונגי (24.01 דולר אמריקאי לערך).</p>
      <p>עם זאת, ייתכן כי יתרת המניות, המיועדות למשקיעים מוסדיים, יתומחרו במחירים גבוהים מאלו.</p>
      <p>ב-188 דולר הונג קונגי למניה, הסכום הכולל שיגויס יעמוד על 13.8 מיליארד דולר, במידה שימומשו אופציות הגרין שו.</p>
      <p>את המחיר הסופי תקבע עליבאבא עד 20 בנובמבר "תוך התחשבות גם במחיר הסופי של המניה בבורסה בניו יורק".</p>
      <p>מניות עליבאבא בהונג קונג עתידות להתחיל להיסחר ב-26 בנובמבר.</p>
      <figure>
        <img src="https://images1.calcalist.co.il/PicServer3/2018/09/13/846854/1NL.jpg"/>
        <figcaption>דניאל זאנג <br/>צילום: רויטרס</figcaption>
      </figure>
      <p>עליבאבא "מתכננת להשתמש בהכנסות מההנפקה לביצוע האסטרטגיה שלה להגדלת מספר המשתמשים, להעצים עסקים כדי להקל על טרנספורמציה דיגיטלית, ולהמשיך לחדש ולהשקיע לטווח הארוך".</p>
      <p>החברה ממשיכה להשקיע בתחומים רבים החל ממשלוחי מזון ועד לעסקי שירותי מחשוב ענן שלה, ההולכים וגדלים, ונראים כעת כחלק קריטי בעתיד החברה.</p>
      <p>כשהחברה הסינית הונפקה לראשונה ב-2014, היא בחרה בניו יורק על פני הונג קונג מאחר שבזו באחרונה לא ניתן היה להנפיק מניות המעניקות זכויות הצבעה שונות. מאז בוצעו רפורמות בבורסה בהונג קונג, המאפשרות הנפקת מניות כאלה.</p>
      <p>"כאשר קבוצת עליבאבא יצאה לבורסה ב-2014, פספסנו את הונג קונג בצער רב. הונג קונג היא אחת מהמרכזים הפיננסיים החשובים בעולם", כתב דניאל זאנג, מנכ"ל ויו"ר עליבאבא, במכתב למשקיעים. "בשנים האחרונות בוצעו שם רפורמות רבות ומעודדות. במהלך זמן זה המשכנו להאמין שלבורסה בהונג קונג יש עתיד ורוד ואנחנו מקווים שנוכל לתרום, בדרכנו הצנועה, ולקחת חלק בעתיד הזה".</p>
      <p>הרישום של עליבאבא בהונג קונג יהיה גיוס הכספים הגדול ביותר של השנה, מעל אובר (Uber) שגייסה 8 מיליארד דולר במאי. זה יהיה גם דחיפה ענקית לשוק בהונג קונג שסובל מהאטה בעקבות ההפגנות נגד השלטון.</p>
      <p>מעליבאבא נמסר גם שניו יורק תמשיך להיות מקום הרישום המרכזי. ההנפקה הראשונית בארה"ב היא עדיין הגדולה ביותר בהיסטוריה, עם גיוס של 25 מיליארד דולר.</p>
    </article>
  </body>
</html>