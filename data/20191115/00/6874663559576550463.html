<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773792,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="מדד אוקטובר עלה כצפוי ב-0.4%; הדירות המשיכו להתייקר"/>
    <meta property="og:description" content="מתחילת השנה עלה מדד המחירים לצרכן ב-1%, וב-12 החודשים האחרונים - ב-0.4%; מחירי הדירות באוגוסט-ספטמבר עלו ב-1.9% בחישוב שנתי לעומת התקופה המקבילה אשתקד; מדד מחיר הדירות החדשות צנח ב-5.4%, מאחר שכמחצית מהעסקות היו במסגרת מחיר למשתכן"/>
  </head>
  <body>
    <article>
      <h1>מדד אוקטובר עלה כצפוי ב-0.4%; הדירות המשיכו להתייקר</h1>
      <h2>מתחילת השנה עלה מדד המחירים לצרכן ב-1%, וב-12 החודשים האחרונים - ב-0.4%; מחירי הדירות באוגוסט-ספטמבר עלו ב-1.9% בחישוב שנתי לעומת התקופה המקבילה אשתקד; מדד מחיר הדירות החדשות צנח ב-5.4%, מאחר שכמחצית מהעסקות היו במסגרת מחיר למשתכן</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">אדריאן פילוט ואמיתי גזית</a></address>
      <p>מדד המחירים לצרכן עלה ב-0.4% באוקטובר - כך מפרסמת הלשכה המרכזית לסטטיסטיקה (למ"ס). האנליסטים ציפו לעלייה של 0.4%-0.5%. </p>
      <p>מדובר בעלייה חריגה לחודש אוקטובר, מאחר שבניגוד לשנים הקודמות, השנה כל חגי תשרי חלו בחודש זה.</p>
      <p>לפי הלמ"ס, עליות מחירים בולטות נרשמו בסעיפי הלבשה והנעלה (6.9%), ירקות ופירות (2%), ומזון (0.7%). מנגד, ירידת מחירים בולטת נרשמה בסעיף תרבות ובידור - 1.2%.</p>
      <p>מתחילת השנה עלה מדד המחירים לצרכן ב-1%, וב-12 החודשים האחרונים - ב-0.4%.</p>
      <p>לפיכך, האינפלציה השנתית במשק עומדת על פחות מ-0.5%, מתחת לגבול התחתון של יעד יציבות המחירים שקבעה הממשלה (1%-3%).</p>
      <p>הנתונים האלו מגדילים את הסיכוי להפחתת ריבית. שניים מתוך חמשת החברים בוועדה המוניטרית של בנק ישראל הצביעו בעד הפחתת ריבית בדיון האחרון, לאחר שטענו כי אין אינפלציה במשק.</p>
      <figure>
        <img src="https://images1.calcalist.co.il/PicServer3/2019/10/10/940109/7_l.jpg"/>
        <figcaption>בנייה בקרית אונו <br/>צילום: אוראל כהן</figcaption>
      </figure>
      <p>עוד פרסמה הלמ"ס כי באוגוסט-ספטמבר נרשמה עלייה שנתית של 1.9% במחירי הדירות (חדשות ויד שנייה) בהשוואה לתקופה המקבילה אשתקד, ועלייה של 0.2% בהשוואה ליולי-אוגוסט.</p>
      <p>המחיר הממוצע הכלל ארצי של עסקה לרכישת דירה עמד ברבעון השלישי של שנת 2019 על 1521.3 אלפי ש"ח. ברבעון הקודם עמד המחיר הממוצע על 1577.2 אלף שקל.</p>
      <p>אבל הסיפור המרכזי בנתוני הלמ"ס הוא מדד מחיר הדירות החדשות שבו נרשמת צניחה של 5.4% באוגוסט–ספטמבר 2019 לעומת התקופה המקבילה; בהשוואה ליולי-אוגוסט 2019 נרשמה ירידת מחירים של 2.4%.</p>
      <p>הסיבה לירידה המחירים זו היא העובד שכמעט מחצית מהעסקאות (49.7%) לקניית דירה חדשה היו במסגרת תוכנית מחיר למשתכן שבה ניתנת לרוכשים הנחה באמצעות סבסוד של מחיר הקרקע. זאת בעוד שבתקופה הקודמת-יולי-אוגוסט, שיעור העסקאות במחיר למשתכן היה רק 42.7%. וכמובן שבשנה שעבר שיעורן היה נמוך בהרבה.</p>
      <p>שיעור דירות מחיר למשתכן עולה משום שעוד ועוד פרויקטים שיצאו לדרך בשנים האחרונות מבשילים ומגיעים כעת לשלב היתר הבנייה שרק אחריו קבלנים רשאים לחתום על עסקאות עם הזוכים בהגרלות.</p>
      <p>את עליית המחירים שנרשמה באוגוסט-ספטמבר במכירת דירות חדשות ויד שנייה תידלקו במיוחד התייקרויות של 3.5% במחוז הצפון, 1.9% במחוז תל אביב, ו-1% במחוז חיפה.</p>
      <p>עם זאת מבחינת השינוי במחירי הדירות באוגוסט-ספטמבר בהשוואה ליולי-אוגוסט, עולה כי רק במחוזות ירושלים והמרכז נרשמה עליית מחירים - 1.2% בכל אחד מהמחוזות; לעומת זאת נרשמו ירידות מחירים במחוזות תל אביב (0.8%), חיפה (0.5%), דרום (0.3%) וצפון  (0.2%).</p>
    </article>
  </body>
</html>