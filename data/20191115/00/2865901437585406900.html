<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/ovo-vec-lici-na-nesto-het-trik-joveljica-i-rapsodija-orlica-kao-pozivnica-za-obracun-s-rusima/342575"/>
    <meta property="og:site_name" content="MozzartSport"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Ovo već liči na nešto: Het-trik Joveljića i rapsodija Orlića kao pozivnica za obračun s Rusima"/>
    <meta property="og:description" content="Efikasna partija izabranika Ilije Stolice na Čairu protiv Estonije - 6:0"/>
  </head>
  <body>
    <article>
      <h1>Ovo već liči na nešto: Het-trik Joveljića i rapsodija Orlića kao pozivnica za obračun s Rusima</h1>
      <h2>Efikasna partija izabranika Ilije Stolice na Čairu protiv Estonije - 6:0</h2>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>Moralo je i njima jednom da krene. Mlada reprezentacija Srbije zabeležila je najubedljiviju pobedu u ovim kvalifikacijama i tako barem malo odagnala sive oblake koji su je okruživali prethodnih meseci otkako je (neslavno) počeo novi ciklus. Očigledno je da se situacija pokrenula sa mrtve tačke otkako je <b>Ilija Stolica</b> seo na klupu nekada najomiljenijeg fudbalskog tima naše zemlje koji je maksimalno ozbiljnim pristupom pregazio Estonce sa 6:0 na niškom Čairu.</p>
      <p>Nije čuveni fudbalski hram bio ispunjen do poslednjeg mesta, ali to je već za neku drugu priču i analizu. Oni koji su došli na stadion Radničkog videli su lepo i dominatno izdanje Orlića koji su kao uragan pregazili nejake goste sa Baltika još u prvih 45 minuta. Rođeni Nišlija <b>Luka Ilić</b> je u 12. minutu obradovao sugrađane i otvorio goleadu, zatim <b>Dejan Joveljić</b> u 20. povisio na 2:0, pre nego što je još jedan Nišlija <b>Ivan Ilić</b> doneo velikih 3:0 u 38. minutu.</p>
      <p>U tim situacijama asistencijama su se istakli <b>Jovan Nišić, Luka Adžić</b> i <b>Filip Stuparević</b>, a selektor <b>Stolica</b> i pored tri data gola može da zameri pulenima na realizaciji jer su zaista odlični Orlići propustili još nekoliko izglednih šansi da u prvom poluvremenu do vrha napune mrežu nejakih Estonaca.</p>
      <figure>
        <img src="https://mozzartsport.com/upload/CKEditor/15.11.2019./770x200-FSS.png"/>
      </figure>
      <p>Nastavili su mladi fudbaleri Srbije sa dobrom igrom i u nastavku, negde do 70 minuta nisu ni pomišljali da spuste gas, a nastavak je obeležio jedan momak - <b>Dejan Joveljić</b>. Mladi napadač Ajntrahta je još dva puta majstorski matirao golmana Estonije <b>Noma</b> u 51. i 62. minutu, asistirali su mu <b>Luka Ilić</b> i sjajni <b>Stuparević</b>, pa je nekadašnji napadač Zvezde poslao poruku i treneru <b>Hiteru</b> da bi mogao da obrati pažnju na njega bez obzira na jaku konkurenciju u timu. Tačku na lepu i ubeljivu partiju Orlića stavio je rezervista <b>Slobodan Tedić</b> u 87. minutu.  </p>
      <p>Zaista su mladi fudbaleri Srbije dominirali nad Estoncima, mogli čak i ubedljivije da slave, ali i šest komada je dobra uvertira i poruka pred važan okršaj sa Rusima koji ih očekuje za samo četiri dana na istom mestu u Nišu (19 časova).</p>
      <p>Baćuške su lideri grupe sa 11 bodova, u septembru su nas porazili u Saransku minimalno sa 1:0, pa bi trijumf pulena <b>Ilije Stolice</b> (važno je bar 2:0) značio i definitivan povratak u trku za plasman na Evropsko prvenstvo koje se održava u Mađarskoj i Sloveniji 2021. godine. Temelj je udaren...</p>
      <hr/>
      <p>
        <b>SRBIJA - ESTONIJA 6:0 (3:0)<br/>/L. Ilić 12, Joveljić 20, 52, 61, I. Ilić 38, Tedić 87/ </b>
      </p>
      <p><b>Stadion:</b> Čair u Nišu.<br/><b>Sudija:</b> Natan Verbomen (Belgija).<br/><b>Žuti kartoni</b>: Stuparević (Srbija), Arvelaid (Estonija).</p>
      <p><b>SRBIJA:</b> M.Ilić, Marković (od 57. Terzić), Veselinović, Mašović, L. Ilić, Nišić, Petrović (od 57. Topić), L. Ilić, Adžić (od 74. Birmančević), Joveljić (od 64. Tedić), Stuparević (od 74. Gavrić).</p>
      <p><b>ESTONIJA:</b> Nom, Kaos, Sepik (od 77. Rosalu), Lip, Arvelaid, Usta (od 46. Vaherna), Somets, Pom, Uljanov (od 77. Arviste), Ogus (od 86. Edur), Reinkort (od 74. Utkof).</p>
      <hr/>
      <figure>
        <img src="https://mozzartsport.com/upload/CKEditor/15.11.2019./74409243_2598294986926447_6296020158666244096_n.jpg"/>
      </figure>
      <p>
        <b>KVALIFIKACIJE ZA EVROPSKO PRVENSTVO (U-21) - 5. kolo</b>
      </p>
      <p>
        <b>Grupa 5</b>
      </p>
      <p>Rusija - Letonija 2:0 (1:0)<br/>Bugarska - Poljska 3:0 (1:0)<br/>Srbija - Estonija 6:0 (3:0)</p>
      <figure>
        <img src="https://mozzartsport.com/upload/CKEditor/15.11.2019./tabela.jpg"/>
      </figure>
      <figure>
        <img src="https://mozzartsport.com/upload/CKEditor/15.11.2019./7.%20Novi%20dresovi%20za%20FK%20Crvena%20zvezda%20Pavlis%CC%8C%201080x1080.jpg"/>
      </figure>
      <p><b>Foto</b>: <i>FSS</i></p>
    </article>
  </body>
</html>