<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698473/%D8%AA%D8%B1%D8%A7%D9%81%DB%8C%DA%A9-%D8%B3%D9%86%DA%AF%DB%8C%D9%86-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A8%D9%87-%D8%AF%D9%84%DB%8C%D9%84-%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="ترافیک سنگین در مازندران به دلیل برف و باران"/>
    <meta property="og:description" content="راهداری مازندران اعلام کرد که ترافیک در جاده‌های هراز ، کندوان ، سوادکوه و کیاسر به علت بارش سنگین برف و بارندگی مستمر سنگین شده است."/>
  </head>
  <body>
    <article>
      <h1>ترافیک سنگین در مازندران به دلیل برف و باران</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037377_822.png"/>
      </figure>
      <p>راهداری مازندران اعلام کرد که ترافیک در جاده‌های هراز ، کندوان ، سوادکوه و کیاسر به علت بارش سنگین برف و بارندگی مستمر سنگین شده است.</p>
      <p>بارندگی شدید و پیش بینی شده از عصر دیروز پنجشنبه در مازندران آغاز شد و از صبح امروز جمعه هم مناطق کوهستانی شاهد بارش برف است.</p>
      <p>کارشناس مدیریت راه راهداری و حمل و نقل جاده‌ای مازندران شامگاه جمعه به خبرنگار ایرنا گفت که با وجود یکطرفه بودن محور کندوان، در حال حاضر ترافیک در این محور حد فاصل هزارچم ، پل زنگوله ، دزبن و تونل کندوان سنگین است .</p>
      <p>مهدی غلامیان افزود: شرایط جوی جاده کندوان در حال حاضر بارانی است ولی در محدوده پل زنگوله تا تونل بارش خفیف برف ادامه دارد.</p>
      <p>وی گفت: ترافیک در محور هراز نیز در محدوده های چلاو، پیچ پرن ، گزنک ، آب اسک و پلور در هر ۲ مسر سنگین و در باقی مسیر نیمه سنگین است .</p>
      <p>کارشناس مدیریت راهداری مازندران با اعلام این که بارش برف در منطقه پلور تا گالری امامزاده هاشم در حال باریدن است، افزود که تردد در این محدوده با کندی پیش می رود.</p>
      <p>شاهدان عینی که از مسیر جاده هراز عبور کرده اند، در گفت و گو با خبرنگار ایرنا از وجود کولاک در این محور و گیر کردن خودروهای بدون زنجیر در برف خبر می دهند.</p>
      <p>غلامیان همچنین تردد در جاده سوادکوه در محدوده جوارم ، شوراب ، زیراب و شیرگاه را سنگین و نیمه سنگین توصیف کرد و افزود: بارش در این محور به صورت باران و برف مشاهده می شود.</p>
      <p>وی ترافیک در محور کیاسر را نیز به علت بارش شدید باران و برف سنگین عنوان کرد و گفت: تردد در این محور با زنجیر چرخ امکان پذیر است.</p>
      <p>کارشناس مدیریت راهداری مازندران همچنین شرایط جوی محورهای داخلی استان را رگباری توصیف کرد و افزود: مردم از تردد غیر ضروری به خصوص در جاده ها بویژه جاده های کوهستانی خودداری کنند.</p>
      <p>وی به رانندگان توصیه کرد برای تردد در محورهای کوهستانی وسائل زمستانی همچون زنجیر چرخ و مواد غذایی و لباس گرم را همراه داشته و به علاوه پر بودن باک بنزین مطمئن باشند.</p>
      <p>هواشناسی مازندران پیش از این اعلام کرد که بارندگی ها در استان تا اواخر هفته آینده ادامه دارد ولی از فردا شنبه شدت آن فروکش خواهد کرد.</p>
      <p>دمای هوای مازندران هم با کاهش ۶ تا ۱۰ درجه ای، امشب و فرداشب در مناطق کوهستانی منفی خواهد شد که بیشترین کاهش مربوط به منطقه بلده در شهرستان نور است که دمای هوا به هفت درجه زیر صفر خواهد رسید.</p>
    </article>
  </body>
</html>