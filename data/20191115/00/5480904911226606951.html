<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-v-plzni-resila-jednu-slovni-potycku-fanousku-cr-a-kosova/1821248?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T00:19:00+00:00"/>
    <meta property="og:title" content="Policie v Plzni řešila jednu slovní potyčku fanoušků ČR a Kosova"/>
    <meta property="og:description" content="Plzeň - Policie v Plzni ve čtvrtek řešila dvě potyčky mezi českými a kosovskými fotbalovými fanoušky. Kvůli kvalifikačnímu zápasu na mistrovství Evropy 2020 policie nasadila do akce stovky policistů. Jeden z incidentů policie prověřuje pro podezření z výtržnictví a ublížení na zdraví ve stadiu pokusu a zadržela kvůli němu čtyři muže, řekla ČTK policejní mluvčí Dagmar Brožová. Po skončení zápasu se fanoušci obou týmů rozešli bez konfliktů."/>
  </head>
  <body>
    <article>
      <h1>Policie v Plzni řešila jednu slovní potyčku fanoušků ČR a Kosova</h1>
      <address><time datetime="2019-11-15T00:19:00+00:00">15 Nov 2019, 00:19</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Policie v Plzni ve čtvrtek řešila dvě potyčky mezi českými a kosovskými fotbalovými fanoušky. Kvůli kvalifikačnímu zápasu na mistrovství Evropy 2020 policie nasadila do akce stovky policistů. Jeden z incidentů policie prověřuje pro podezření z výtržnictví a ublížení na zdraví ve stadiu pokusu a zadržela kvůli němu čtyři muže, řekla ČTK policejní mluvčí Dagmar Brožová. Po skončení zápasu se fanoušci obou týmů rozešli bez konfliktů.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573751943_P201911141054801.jpg"/>
        </figure>
        <figure>
          <img src="https://i3.cn.cz/6/1573752911_P201911141073101.jpg"/>
        </figure>
        <figure>
          <img src="https://i3.cn.cz/6/1573752930_P201911141074001.jpg"/>
        </figure>
        <figure>
          <img src="https://i3.cn.cz/6/1573753554_P201911141087601.jpg"/>
        </figure>
        <figure>
          <img src="https://i3.cn.cz/6/1573753643_P201911141090001.jpg"/>
        </figure>
        <figure>
          <img src="https://i3.cn.cz/6/1573753761_P201911141092901.jpg"/>
        </figure>
        <figure>
          <img src="https://i3.cn.cz/6/1573755835_P201911141132401.jpg"/>
        </figure>
        <figure>
          <img src="https://i3.cn.cz/6/1573755995_P201911141133901.jpg"/>
        </figure>
      </slideshow>
      <p>První z incidentů se stal ve Veleslavínově ulici, kde se víc než tři hodiny před začátkem zápasu dostalo do slovní potyčky asi 20 lidí. Těžkooděnci a policisté se psy situaci uklidnili a obě skupiny od sebe ihned oddělili. Policie zajistila několik českých fanoušků. Věc řeší jako přestupek proti občanskému soužití. "Podezřelými jsou muži ve věku 34, 20, 35, 38 a 31 let a žena ve věku 40 let, kteří slovně napadali fanoušky Kosova. K fyzickému napadení nedošlo," řekla Brožová. Policie podle ní podezřelé zajistila a po výslechu je propustila.</p>
      <p>Druhý incident mluvčí nechtěla zatím blíže komentovat. Policie po něm zadržela čtyři muže ve věku 20, 21, 35 a 20 let. Podle serveru krimi-plzeň čtyři čeští fanoušci přepadli a okradli fanouška z Kosova. Svědek incidentu serveru řekl, že viděl, jak útočníci strhli něco z těla kosovského fanouška. Mohla to být nějaká látka, možná vlajka nebo oděv.</p>
      <p>Větší skupina fanoušků Kosova se navečer sešla před hotelem v sadech 5. května už navečer. Ve skupině skandovali, bubnovali a zpívali, poté s policejním doprovodem došli několik set metrů k vymezenému sektoru na stadionu.</p>
      <p>Utkání bylo považováno za rizikové. Policie nasadila pořádkové jednotky z Plzeňského, Karlovarského a Jihočeského kraje, dopravní policii, antikonfliktní tým, psovody se psy a policisty na koních. Situaci sleduje vrtulník a také mobilní monitorovací centrum.</p>
    </article>
  </body>
</html>