<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698384/%D9%86%D9%88%D8%A8%D8%AE%D8%AA-%D9%85%D9%86%D8%A7%D8%A8%D8%B9-%D8%AD%D8%A7%D8%B5%D9%84-%D8%A7%D8%B2-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D8%AE%D8%A7%D9%86%D9%88%D8%A7%D8%B1%D9%87%D8%A7-%D9%BE%D8%B1%D8%AF%D8%A7%D8%AE%D8%AA-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="نوبخت: منابع حاصل از اصلاح قیمت بنزین، به خانوارها پرداخت می‌شود"/>
    <meta property="og:description" content="رئیس سازمان برنامه و بودجه به ارائه توضیحاتی درباره سهمیه‌بندی و اعلام قیمت جدید بنزین پرداخت."/>
  </head>
  <body>
    <article>
      <h1>نوبخت: منابع حاصل از اصلاح قیمت بنزین، به خانوارها پرداخت می‌شود</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <p>رئیس سازمان برنامه و بودجه به ارائه توضیحاتی درباره سهمیه‌بندی و اعلام قیمت جدید بنزین پرداخت.</p>
      <p>به گزارش ایسنا، محمدباقر نوبخت با اشاره به اطلاعیه شرکت ملی پخش فرآورده‌های نفتی ایران درباره سهمیه‌بندی قیمت بنزین و اصلاح قیمت آن اظهار کرد: این اطلاعیه در راستای اجرایی‌شدن مصوبه شورای عالی هماهنگی اقتصادی سه قوه صادر شده است.</p>
      <p>وی گفت: در سال‌های اخیر با افزایش مصرف فزاینده بنزین، کارشناسان اظهار نظر می‌کردند که اگر بنزین سهمیه‌بندی شود و قیمت آن نیز اصلاح شود، می‌تواند باعث کنترل مصرف شود اما دولت در شش سال گذشته فقط دو مرتبه این اصلاح قیمت‌ها را انجام داد و منابع حاصل از آن نیز عمدتا صرف پرداخت به خانواده‌های نیازمند و تحت پوشش کمیته امام و بهزیستی شد.</p>
      <p>رئیس سازمان برنامه و بودجه خاطرنشان کرد: این مرتبه آقای رئیس جمهوری در نظر داشت که اگر قرار است اصلاحی در قیمت بنزین انجام شود، حتما همه منابع آن عینا به خود مردم پرداخت شود؛ در این زمینه تعریفی که صورت گرفت و در شورای هماهنگی اقتصادی به تصویب رسید، این است که با این اصلاح قیمت، ۱۰۰ درصد منابع حاصل از سهمیه‌بندی و اصلاح به صورت حمایت معیشتی به خانوارهای مورد نظر توزیع شود.</p>
      <p>نوبخت با بیان اینکه بیش از ۱۸ میلیون خانوار متشکل از ۶۰ میلیون نفر از جمله دریافت کنندگان بسته‌های حمایت معیشتی محسوب می‌شوند افزود: در این راستا شرکت ملی پخش فرآورده‌های نفتی موظف شد که همه منابع حاصل از این برنامه را در یک حساب مشخصی که با همین عنوان در خزانه افتتاح می‌شود، واریز کند؛ همچنین وزارت رفاه موظف شد که لیست ۱۸ میلیون خانوار را آماده کند.</p>
      <p>وی خاطرنشان کرد: سازمان برنامه و بودجه موظف شده است که عینا همه مبالغی را که به حساب واریز می‌شود، میان خانوارها اعم از یک نفره تا پنج نفره بین ۵۵ هزار تومان تا ۲۰۵ هزار تومان ماهانه پرداخت کند؛ بنابراین می‌توانیم بگوییم که از این به بعد سازمان برنامه و بودجه در ماه سه پرداختی خواهد داشت؛ یک پرداختی حقوق و مزایا و پرداخت‌های مربوط به طرح‌های عمرانی است که هر ماه انجام می‌شود، پرداخت دیگر مربوط به یارانه‌ها است که معمولا ۲۶ هر ماه انجام می‌شود و پرداخت دیگری وجود دارد که بابت حمایت‌های معیشتی انجام خواهد شد.</p>
      <p>رئیس سازمان برنامه و بودجه گفت: طوری برنامه‌ریزی کرده‌ایم که قبل از اینکه یک ماه از این تاریخ بگذرد، حداکثر ظرف یک هفته تا ۱۰ روز آینده همه این وجوه به حساب سرپرست‌های خانوارها واریز شود. همچنین وزارت رفاه موظف شده که مازاد بر آن ۱۸ میلیون خانوار، هر کسی که خود را متقاضی دریافت این مبلغ می‌داند، با ساز و کارهایی که تدارک دیده اعتراضاتشان را بررسی کند و آن دسته از افرادی که مشمول پرداخت می‌شوند، پرداخت را انجام دهند حتی اگر بعد از آغاز طرح مشخص شود که معترضان از افراد حائز شرایط هستند، مبنای محاسبه از روز اجرای طرح خواهد بود.</p>
      <p>نوبخت اظهار کرد: ان‌شاءالله در این رابطه هم سخنگوی دولت جزئیات بیشتری را طی روزهای آینده خواهند گفت و هم مسئولان محترم دستگاه‌های ذیربط در صورت لزوم توضیحات بیشتر خواهند داد.</p>
      <p>وی در پایان خاطرنشان کرد: امیدواریم در آینده نزدیک آثار مثبت این اقدام که با مصوبه شورای عالی هماهنگی اقتصادی سه قوه در حال انجام است و در چهارچوب سیاست‌های حمایتی دولت است، در جامعه مشاهده کنیم.</p>
      <p>به گزارش ایسنا، در نمودار زیر، وضعیت میزان حمایت ماهیانه خانوارها در طرح جدید دولت مشخص شده است:</p>
      <figure>
        <img src="https://cdn.asriran.com/files/fa/news/1398/8/24/1037171_273.jpg"/>
      </figure>
    </article>
  </body>
</html>