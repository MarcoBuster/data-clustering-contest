<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773791,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="דיימלר: &quot;חוזרים למציאות&quot; בנושא הרכב האוטונומי"/>
    <meta property="og:description" content="מנכ&quot;ל החברה האם של מרצדס בנץ, אולה קולוניוס, אמר כי יבצע &quot;התאמות מחדש&quot; לתקציב פיתוח הרכב האוטונומי, כך שהוא יופנה מחדש לפיתוח משאיות אוטונומיות; לדבריו, הכיוון החדש שאליו פונים יצרני רכב רבים - &quot;רובו טקסי&quot;, המונית האוטונומית - אינו נחשב להשקעה בטוחה מבחינת דיימלר"/>
  </head>
  <body>
    <article>
      <h1>דיימלר: "חוזרים למציאות" בנושא הרכב האוטונומי</h1>
      <h2>מנכ"ל החברה האם של מרצדס בנץ, אולה קולוניוס, אמר כי יבצע "התאמות מחדש" לתקציב פיתוח הרכב האוטונומי, כך שהוא יופנה מחדש לפיתוח משאיות אוטונומיות; לדבריו, הכיוון החדש שאליו פונים יצרני רכב רבים - "רובו טקסי", המונית האוטונומית - אינו נחשב להשקעה בטוחה מבחינת דיימלר</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">תומר הדר</a></address>
      <p>דיימלר, החברה האם של מרצדס בנץ, "חוזרת למציאות" בכל הקשור בפיתוח רכב אוטונומי - כך אמר אולה קולוניוס, מנכ"ל דיימלר, במהלך מצגת למשקיעים שנערכה אתמול.</p>
      <p>לדבריו, החברה תבצע "התאמות מחדש" לתקציב פיתוח הרכב האוטונומי שלה, כך שהוא יופנה מחדש לפיתוח משאיות אוטונומיות. עוד הדגיש כי גם הכיוון החדש שאליו פונים יצרני רכב רבים - "רובו טקסי", המונית האוטונומית - אינו נחשב להשקעה בטוחה מבחינת דיימלר.</p>
      <p> </p>
      <figure>
        <img src="https://images1.calcalist.co.il/PicServer2/20122005/542512/CAL0293929_l.jpg"/>
        <figcaption>משאית ללא נהג של דיימלר <br/>צילום: אתר החברה</figcaption>
      </figure>
      <p>לדבריו, "גם אם מרצדס תהפוך את הרובו טקסי האוטונומי לבטוח, הכניסה לפלח שוק כזה עלולה להיחשב בסופו של דבר ללא רווחית, במונחים של ההכנסה שרכב כזה ייצר, לעומת תקציבי הפיתוח שלו".</p>
      <p>דיימלר חווה תקופה לא קלה: לאחר שפרסמה השנה שתי אזהרות רווח, והודעה נוספת לפיה תתקשה לעמוד ביעדי הפחתת הזיהום שנכפו עליה על ידי האיחוד באירופי, הודיעה החברה אתמול כי תידרש בשנתיים הקרובות לפיטורים נרחבים, כולל כ-10% מההנהלה. הפיטורים מיועדים בסופו של דבר להביא לקיצוץ עלויות בהיקף של 1.1 מיליארד דולר.</p>
      <p>בכך מצטרפת דיימלר לשורה של יצרני רכב שמבצעים "חישוב מסלול מחדש" בכל הקשור להצהרותיהם אודות רכב אוטונומי שיופיע בעולם עד שנת 2025 לכל היותר. יצוין כי פולקסווגן העולמית נמנית על יצרני הרכב שנחושים לפעול בתחום. <a href="https://www.calcalist.co.il/local/articles/0,7340,L-3772598,00.html%20">כפי שפורסם ב"כלכליסט"</a>, בעוד כשנתיים תחל פולקסווגן בניסוי רובו-טקסי בתל אביב.</p>
    </article>
  </body>
</html>