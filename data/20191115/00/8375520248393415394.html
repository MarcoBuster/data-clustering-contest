<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/ssha-vidpovidalnist-za-progres-na-donbasi-zaraz-lezhit-povnistyu-na-rosiji-640041.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T00:20:05+00:00"/>
    <meta property="og:title" content="США: відповідальність за прогрес на Донбасі зараз лежить повністю на Росії"/>
    <meta property="og:description" content="У США визнають, що розпалений Росією конфлікт на сході України ще далекий від завершення"/>
  </head>
  <body>
    <article>
      <h1>США: відповідальність за прогрес на Донбасі зараз лежить повністю на Росії</h1>
      <address>
        <time datetime="2019-11-15T00:20:05+00:00">15 Nov 2019, 00:20</time>
      </address>
      <h4>У США визнають, що розпалений Росією конфлікт на сході України ще далекий від завершення</h4>
      <p>Українська влада продемонструвала політичну волю до переговорів щодо припинення розпаленого Росією конфлікту на Донбасі, тепер відповідальність лежить повністю на РФ, яка має виконати свої зобов’язань в рамках Мінських домовленостей.</p>
      <p>Про це заявив політичний радник Місії США при ОБСЄ Грегорі Макріс на засіданні Постійної ради ОБСЄ у четвер, 14 листопада, у Відні, повідомляє <a href="https://www.ukrinform.ua/rubric-polytics/2818627-ssa-v-obse-vidpovidalnist-za-progres-na-donbasi-zaraz-povnistu-na-rosii.html">«Укрінформ».</a></p>
      <p>«Попри те, що останні позитивні зрушення (завершення розведення сил в Петрівському, триваюче розмінування в Золотому та будівництво моста в Станиці Луганській – ред.) обнадіюють, розпалений Росією конфлікт на сході України ще далекий від завершення, і потрібно ще багато зробити, якщо сторони хочуть досягти справжнього і тривалого миру. Відповідальність зараз лежить повністю на Росії, яка має забезпечити прогрес у виконанні своїх зобов’язань в рамках Мінських домовленостей», - заявив він.</p>
      <p>Американський дипломат наголосив, що президент України Володимир Зеленський та його Адміністрація «продемонстрували політичну волю до переговорів щодо припинення конфлікту». </p>
      <p>«Росія повинна зробити те ж саме і конструктивно підходити до вже давно назрілої зустрічі на найвищому рівні Нормандської четвірки», - заявив представник місії США в ОБСЄ.</p>
      <p>Зазначимо, що 12 листопада <a href="https://glavcom.ua/news/u-minsku-zayavili-pro-znyattya-usih-pereshkod-dlya-zustrichi-v-normandskomu-formati--639460.html">у Мінську заявили про «зняття усіх перешкод»</a> для зустрічі в нормандському форматі.</p>
      <p>Нагадаємо, на вимогу Росії радники президентів Нормандської четвірки <a href="https://glavcom.ua/news/na-vimogu-rf-pristayko-rozpoviv-pro-pidgotovku-dokumentu-normandskogo-samitu-639289.html">напрацювали і погодили документ, який має бути підписано на саміті</a>.</p>
      <p>До слова, глава МЗС Вадим Пристайко заявляв, що<a href="https://glavcom.ua/news/pristayko-pro-zustrich-u-normandskomu-formati-u-nas-je-dati-i-plan-639278.html"> не може оголосити дати зустрічі у «нормандському форматі», але вони є</a>.</p>
      <p>Як повідомлялося, лідери України, Німеччини, Франції та Російської Федерації <a href="https://glavcom.ua/country/politics/stala-vidoma-data-zustrichi-normandskoji-chetvirki-639019.html">можуть провести спільну зустріч </a>24 чи 26 листопада.</p>
      <p>Нагадаємо, раніше президент України Володимир <a href="https://glavcom.ua/news/zelenskiy-zayaviv-shcho-u-petrivskomu-i-zolotomu-yde-pidgotovka-do-rozvedennya-sil-634815.html">Зеленський заявив, що зустріч Нормандської четвірки відбудеться після розведення сил на Донбасі</a> на трьох ділянках.</p>
      <related>
        <a href="https://glavcom.ua/news/u-formuli-shtaynmajera-nemaje-nichogo-zmistovnogo-putin-640034.html"/>
        <a href="https://glavcom.ua/news/poroshenko-zhorstko-vidreaguvav-na-zayavu-pristayka-pro-vihid-ukrajini-iz-minskih-ugod-639937.html"/>
        <a href="https://glavcom.ua/news/viyti-z-minskih-ugod-vzhe-sogodni-partiya-vakarchuka-oprilyudnila-rizku-zayavu-638740.html"/>
      </related>
    </article>
  </body>
</html>