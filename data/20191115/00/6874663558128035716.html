<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773783,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="בתום הערכת מצב: בעוטף עזה הודיעו על חזרה לשגרה"/>
    <meta property="og:description" content="הרשויות ביישובי עוטף עזה והעיר שדרות הודיעו על חזרה לשגרה מלאה בתום דיון שהתקיים בנושא. כמו כן, הן נערכות לפתיחת הלימודים ביום א' הקרוב - לאחר שהושבתו בשלושת הימים האחרונים בשל ההסלמה"/>
  </head>
  <body>
    <article>
      <h1>בתום הערכת מצב: בעוטף עזה הודיעו על חזרה לשגרה</h1>
      <h2>הרשויות ביישובי עוטף עזה והעיר שדרות הודיעו על חזרה לשגרה מלאה בתום דיון שהתקיים בנושא. כמו כן, הן נערכות לפתיחת הלימודים ביום א' הקרוב - לאחר שהושבתו בשלושת הימים האחרונים בשל ההסלמה</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">ynet</a></address>
      <p>בתום הערכת מצב: הרשויות בשדרות ובעוטף עזה הודיעו בצהריים (יום ו') על חזרה לשגרה מלאה. כמו כן, הרשויות נערכות לפתיחת הלימודים ביום א' הקרוב. אמש החליטו ראשי הרשויות באזור ובכללם גם באשקלון לא לקיים היום לימודים למרות הנחיית פיקוד העורף על חזרה לשגרה. ההחלטה אמש התקבלה לאחר שהפסקת האש שנכנסה לתוקפה אתמול לפנות בוקר הופרה במהלך היום כמה פעמים. לפחות 10 רקטות שוגרו אתמול מהרצועה לעבר יישובי עוטף עזה.  בהודעה משותפת של ראשי הרשויות בעוטף עזה אתמול נאמר כי "בעקבות האזעקות שנשמעו באזור החליט פורום ראשי רשויות עוטף עזה שמחר (היום) לא יתקיימו לימודים בכל מוסדות החינוך ברשויות העוטף. אנו עומדים בקשר עם צה"ל ובוחנים את ההתפתחויות. ההחלטה התקבלה מתוך דאגה לתלמידים ולצוותים החינוכיים".</p>
      <p> במהלך הלילה תקף צה"ל מהאוויר יעדים בזרוע הצבאית של הג'יהאד האיסלאמי בתגובה לירי הרקטות שנורו לעבר ישראל אחרי כניסתה של הפסקת האש לתוקף. תקיפה זו יכולה להעיד על כך שבצה"ל רואים בג'יהאד האיסלאמי כמי שלא נצר את האש גם אחרי שהודיע כי יעשה זאת.</p>
      <p>  </p>
      <p>דובר צה"ל עדכן כי חיל האוויר תקף שורת יעדי טרור של הג'יהאד האיסלאמי בדרום רצועת עזה בתגובה להפרת הפסקת האש מצד הארגון. בין היעדים שהותקפו: מתחם צבאי ששימש כאתר לייצור רכיבי רקטות ומפקדת חטיבת חאן יונס של הארגון.</p>
      <p>  </p>
      <p>עוד נמסר כי "צה"ל רואה בחומרה רבה את הפרת הפסקת האש ושיגור הרקטות לעבר ישראל, נמצא במוכנות גבוהה וימשיך לפעול, ככל שיידרש, נגד ניסיונות לפגיעה באזרחי ישראל".</p>
      <figure>
        <img src="https://images1.calcalist.co.il/PicServer3/2019/11/12/946709/3_l.jpg"/>
        <figcaption>אבו אל-עטא</figcaption>
      </figure>
      <p>באשקלון, שם החליטו על ההשבתה היום לאחר שיגור של שתי רקטות בסביבות השעה 22:00 בערב, היו מי ששיבחו את ההחלטה. "התכוננו לקראת החזרה ללימודים והילדים כבר ארגנו את התיק, אבל ההחלטה לבטל את הלימודים היא מוצדקת", אמרה תושבת העיר. "החיים של הילדים שלנו יותר חשובים מהכול ואנחנו מוכנים לשבת בממ"ד עוד חודש, העיקר שישימו לזה סוף. אנחנו לא רוצים להיות נתונים לחסדי הג'יהאד ולכן מבחינתנו החלטת ראש העיר היא לגיטימית ביותר".</p>
      <p>  </p>
      <p>גם הודיה כהן, אף היא תושבת אשקלון, תמכה בהחלטה: "כשהילדים שמעו שחוזרים ללימודים הם פחדו. ההחלטה על הביטול טובה ועניינית כי אנחנו עדיין לא מרגישים בטוחים לשלוח את הילדים לבית הספר. זה לא מצב קל, הילדים יהיו מחר ארבעה ימים בבית, אבל החיים שלנו כאן בסימן שאלה".</p>
      <p>  </p>
      <figure>
        <img src="https://images1.calcalist.co.il/PicServer3/2019/11/12/946801/4_l.jpg"/>
        <figcaption>מערכת כיפת ברזל <br/>צילום: איי אף פי</figcaption>
      </figure>
      <p>קארין קליינברג משדרות סיפרה כי "זה הלילה השלישי שלי בממ"ד. בבית שלנו אין ממ"ד ולכן עברנו לבית של ההורים שלי. העיר נראית ריקה ומרגישים את הפחד באוויר. הרבה אנשים גם ברחו מהעיר. בת דודה שלי היא אחת מהם. היא פשוט לא יכלה לשאת את זה. בבית הספר שבו אני עובדת אחד הילדים בנה כיפת ברזל מלגו, זה היה נורא לראות את זה. זו עדות לטראומה אמיתית".</p>
      <p>בקרב תושבי העוטף נשמעו טענות על ההחלטה לבטל את הלימודים היום. תושבת המועצה האזורית שדות נגב, שהביעה את מורת רוחה על ההחלטה, אמרה: "לא ייתכן שבגלל אזעקה אחת בערב משביתים אזור שלם, זו כניעה לטרור. לא יכול להיות שערי הדרום מתנהלות בשגרה ואנחנו בחירום. זו החלטה מחלישה, כבר הוכח בעבר שכשהילדים במסגרות זה הכי בטוח ונכון להם מבחינה נפשית".</p>
      <p>  </p>
      <p>עקיבא שבת, תושב שדרות, אמר: "אני דורש תשובות להחלטה השגויה הזאת. הרשויות מחליטות על ביטול לימודים כשפיקוד העורף וצה"ל אומרים אחרת. ממי בדיוק נקבל פיצוי על ימי החופש? הרי זה כבר לא 'מצב מיוחד בעורף'. זה מצב מתסכל, לא התקיים דיון אמיתי בעניין. זאת ממש פגיעה במורל".</p>
      <p>  </p>
      <figure>
        <img src="https://images1.calcalist.co.il/PicServer3/2019/11/13/947249/4_l.jpg"/>
        <figcaption>מבנים שהותקפו בעזה בסבב האחרון <br/>צילום: רויטרס</figcaption>
      </figure>
    </article>
  </body>
</html>