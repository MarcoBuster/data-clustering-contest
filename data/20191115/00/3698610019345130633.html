<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ryaboshapka-obicyaye-rozkriti-vbivstvo-sheremeta-zi-spravoyu-gongadze-skladnishe-329712_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T00:56:00+00:00"/>
    <meta property="og:title" content="Рябошапка обіцяє розкрити вбивство Шеремета, зі справою Гонгадзе - складніше"/>
    <meta property="og:description" content="Генпрокурор заявив про те, що розслідувати справу через 20 років після скоєння злочину складно."/>
  </head>
  <body>
    <article>
      <h1>Рябошапка обіцяє розкрити вбивство Шеремета, зі справою Гонгадзе - складніше</h1>
      <h2>Генпрокурор заявив про те, що розслідувати справу через 20 років після скоєння злочину складно.</h2>
      <address>
        <time datetime="2019-11-15T00:56:00+00:00">15 Nov 2019, 00:56</time>
      </address>
      <p>Генпрокурор Руслан Рябошапка повідомив про те, що досягти процесуального результату і вийти на замовників <b><a href="https://dt.ua/UKRAINE/vbivcya-georgiya-gongadze-zasudzheniy-do-dovichnogo-uv-yaznennya-mozhe-viyti-na-volyu-323758_.html">справи про вбивство журналіста Георгія Гонгадзе</a></b> через 20 років буде складно. Про це він повідомив в <a href="https://www.currenttime.tv/a/ryaboshapka/30272093.html">інтерв'ю</a> "Настоящее время".</p>
      <p>"Злочин розслідується 20 років різними прокурорами, заступниками прокурорів, багато чого було втрачено, багато було зроблено так, щоб потім нічого не можна довести. Звичайно, ми будемо намагатися фіналізувати розслідування щодо замовників. Але, чесно кажучи, це буде неймовірно складно. Малоймовірно. Розслідування справи про замовників триває", - прокоментував Рябошапка.</p>
      <p>Відповідаючи на питання про те, що справа про вбивство журналіста Павла Шеремета також не розслідувана, генпрокурор зазначив, що у цій справі закінчити розслідування реальніше.</p>
      <p>"Поки що ( не розслідувано - ред.). Але тут моє сприйняття прямо протилежне. Я думаю, що ми його розкриємо", - заявив Рябошапка.</p>
      <p>При цьому генпрокурор не зміг підтвердити або спростувати, що затримані добровольці Владислав та Ірина Грищенки можуть бути причетні до вбивства Шеремета.</p>
      <p>"Можуть бути, а можуть і не бути ( причетні - ред.). Але вони затримані по іншій справі. Не в зв'язку з Шереметом. Ми ж не можемо сказати, що зараз відбувається в цьому кримінальному провадженні", - підсумував Рябошапка.</p>
      <p>Раніше повідомлялося про те, що президенту Володимиру Зеленському <b><a href="https://dt.ua/UKRAINE/knyazyev-dopoviv-zelenskomu-sekretnu-informaciyu-u-spravi-sheremeta-318370_.html">надали інформацію</a></b> з обмеженим доступом про напрацювання правоохоронців у справі про вбивство журналіста Павла Шеремета.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>