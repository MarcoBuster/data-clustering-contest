<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698463/%D9%BE%D8%AF%D8%B1-%D9%BE%DB%8C%D9%88%D9%86%D8%AF-%DA%A9%D8%A8%D8%AF-%D8%A7%DB%8C%D8%B1%D8%A7%D9%86-%D8%AE%D8%B1%DB%8C%D8%AF-%D9%88-%D9%81%D8%B1%D9%88%D8%B4-%DA%A9%D9%84%DB%8C%D9%87-%D8%A8%D8%A7%DB%8C%D8%AF-%D9%85%D8%AA%D9%88%D9%82%D9%81-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="پدر پیوند کبد ایران: خرید و فروش کلیه باید متوقف شود"/>
    <meta property="og:description" content="پدر پیوند کبد ایران، با بیان اینکه کشورمان در قاره آسیا جایگاه نخست اهدای اعضای بدن افراد مرگ مغزی را دارد و گفت: خرید و فروش کلیه، در حال تخریب وجهه ایران در این زمینه است و به نظر می‌رسد که باید هرچه سریعتر خرید و فروش این عضو از بدن در ایران متوقف شود."/>
  </head>
  <body>
    <article>
      <h1>پدر پیوند کبد ایران: خرید و فروش کلیه باید متوقف شود</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037267_828.jpg"/>
      </figure>
      <p>پدر پیوند کبد ایران، با بیان اینکه کشورمان در قاره آسیا جایگاه نخست اهدای اعضای بدن افراد مرگ مغزی را دارد و گفت: خرید و فروش کلیه، در حال تخریب وجهه ایران در این زمینه است و به نظر می‌رسد که باید هرچه سریعتر خرید و فروش این عضو از بدن در ایران متوقف شود.</p>
      <p>به گزارش ایرنا، علی ملک ‌حسینی روز جمعه در آیین آغاز عملیات اجرایی نخستین شعبه مرکز پیوند اعضا کشور در رامهرمز بیان کرد: استان خوزستان در بخش پیوند اعضا نسبت به دیگر استان‌های کشور عقب ماندگی بالایی دارد.</p>
      <p>وی با اشاره به اینکه تصادفات بیشترین مرگ مغزی‌ها را رقم می‌زند، گفت: مرگ مغزی با مرگ نباتی از تفاوت هایی برخوردار است.</p>
      <p>عضو هیات علمی دانشگاه علوم پزشکی شیراز ادامه داد: در مرگ مغزی، تمام مغز از بین رفته و طولانی ترین مدتی که توانسته‌اند به کمک دستگاه‌های بیمارستان چنین بیماری را حفظ کنند، بین ۹۰ تا ۱۲۰ روز بوده است.</p>
      <p>ملک حسینی افزود:بر این اساس بهتر است که فرهنگ اهدای عضو در جامعه ترویج شود و پیشنهاد می‌شود استانداران و ائمه جمعه در اقدامی نمادین این کار را از خودشان شروع کنند.</p>
      <p>وی با اشاره به اینکه برای استان خوزستان ۲ دکتر توانمند در زمینه پیوند اعضا آموزش داده شده، گفت: به‌دلیل اینکه کمترین میزان اهدا عضو در خوزستان انجام می‌شود، این افراد متخصص در تلاش برای مهاجرت از خوزستان هستند.</p>
      <p>پدر پیوند کبد ایران به فتوای امام خمینی (ره) برای انجام پیوند اعضا اشاره کرد و ادامه داد: این فتوا در کشور ایران توانست منشاء دستاوردهای بسیار بزرگی در زمینه‌های مختلف به ویژه علم پزشکی باشد.</p>
      <p>برای ساخت مرکز پیوند کبد ابوعلی سینا شعبه رامهرمز در شرق خوزستان، که اعتبار آن توسط خیرین تامین می شود ۳۵ هکتار زمین در نظر گرفته شده است.</p>
    </article>
  </body>
</html>