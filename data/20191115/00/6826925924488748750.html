<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://burunen.ru/site/news?id=29923"/>
    <meta property="og:site_name" content="БУРЯАД YНЭН"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="​Алас Дурнын федеральна тойрогой бүридэлдэ Буряад Уласай оруулагдаһаар жэлэй дүнгүүд тухай Алексей Цыденов хэлэбэ"/>
    <meta property="og:description" content="Буряад Уласай Толгойлогшо Алексей Цыденов Алас Дурнын федеральна тойрогой бүридэлдэ Буряад Уласай оруулагдаһаар түрүүшын жэлэй дүнгүүдые согсолбо"/>
  </head>
  <body>
    <article>
      <h1>​Алас Дурнын федеральна тойрогой бүридэлдэ Буряад Уласай оруулагдаһаар жэлэй дүнгүүд тухай Алексей Цыденов хэлэбэ</h1>
      <address>
        <time datetime="2019-11-15T00:00:00+00:00">15 Nov 2019</time>
      </address>
      <p>Буряад Уласай Толгойлогшо Алексей Цыденов Алас Дурнын федеральна тойрогой бүридэлдэ Буряад Уласай оруулагдаһаар түрүүшын жэлэй дүнгүүдые согсолбо. Ноябриин 13-да сурбалжалагшадтай уулзаха үедөө жэлэй эхиндэ Буряад Уласта табигдаһан зорилгонууд бэелүүлэгдээ гэжэ уласай хүтэлбэрилэгшэ тэмдэглээ.</p>
      <p>2018 оной ноябрь һарада Ородой Холбоото Уласай Юрэнхылэгшэ Владимир Путин Буряад Уласые Алас Дурнын федеральна тойрогой бүридэлдэ оруулха тухай тогтоол абаһан байна. Тиигэжэ уласнай ниигэмэй-эдэй засаг түрүүлэн хүгжөөхэ можо нютагуудай тоодо ороо.</p>
      <p>Үхибүүдтэй гэр бүлэнүүдые дэмжэлгэ</p>
      <p>Үхибүүдтэй гэр бүлэнүүдые дэмжэхэ талаар ниигэмэй шэнэ тэдхэмжэ үзүүлэгдэдэг болоо гэжэАлексей Цыденов хэлэбэ.</p>
      <p>- Буряад уласта гурбадахи үхибүүтэй болоходо, тэдхэмжэ түлэгдэнэ. Алас Дурнын тойрогой эжынэрэй капитал – 136 мянган түхэриг федеральна капиталда хоёрдохи үхибүүтэй болоходдо түлэгдэнэ, - гэжэ Буряадай Толгойлогшо тэмдэглэбэ.</p>
      <p>Тиихэдэ Алас Дурнын тойрогой тэдхэмжээр 98 хэмжээ ябуулга бэелүүлэгдээ. 2019 ондо 3,6 миллиард түхэриг һомологдоо.</p>
      <p>Ниигэмэй объектнүүдэй һэльбэн шэнэдхэлгэ</p>
      <p>Алас Дурнын тойрогой тэдхэмжын хэмжээндэ болбосоролой 40 эмхидэ ехэ заһабари хэгдээ.</p>
      <p>- Һургуулинуудта гурбадахи халаан усадхаха талаар ажал ябуулжа, шэнэ һургуулинуудые бариха, һургуулинууд болон хүүгэдэй сэсэрлигүүдые заһабарилха талаар дэмжээлгэдэ хүртөөбди, - гэжэ уласай хүтэлбэрилэгшэ хэлэбэ.</p>
      <p>Алас Дурнын тэдхэмжын хэмжээндэ олзын хэрэг эрхилэлгэ дэмжэгдэнэ гэжэ Алексей Цыденов тэмдэглэбэ. Тиихэдэ улас дотороо самолёдоор ниидэхэдэ, үнэгүй болоо.</p>
      <p>Уласай хүтэлбэрилэгшын хэлэһээр, хүнэй нюдэндэ элеэр харагдахагүй туйлалтанууд олон. Саашадааашье Алас Дурнын тэдхэмжээр түсэбүүдэй бэелүүлгэ үргэлжэлхэ. </p>
      <p>
        <i>Буряад Уласай Засагай газарай мэдээсэлэй албанай гэрэл зураг</i>
      </p>
    </article>
  </body>
</html>