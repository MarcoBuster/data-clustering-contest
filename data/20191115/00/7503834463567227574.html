<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/review/star-wars-jedi-fallen-order-review/"/>
    <meta property="og:site_name" content="Power Unlimited"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="Staan de sterren goed voor Star Wars Jedi: Fallen Order? "/>
    <meta property="og:description" content="Na twee keer op pad te zijn geweest voor Star Wars Jedi: Fallen Order voor previews, kwam Dennis Mons de Wonderspons beide keren stuiterend terug als een Yoda in gevecht met Count Dooku in Attack of the Clones. Maar is die Star Wars-fanboy nog steeds zo enthousiast nu hij met zijn lightsaber de hele game heeft mogen swaffelen?"/>
  </head>
  <body>
    <article>
      <h1>Staan de sterren goed voor Star Wars Jedi: Fallen Order? </h1>
      <address><time datetime="2019-11-15T00:00:00+00:00">15 Nov 2019</time> by <a rel="author">dennismons</a></address>
      <p>
        <b>Na twee keer op pad te zijn geweest voor Star Wars Jedi: Fallen Order voor previews, kwam Dennis Mons de Wonderspons beide keren stuiterend terug als een Yoda in gevecht met Count Dooku in Attack of the Clones. Maar is die Star Wars-fanboy nog steeds zo enthousiast nu hij met zijn lightsaber de hele game heeft mogen swaffelen?</b>
      </p>
      <p>Biecht: mijn liefde voor Star Wars heeft na The Last Jedi een flinke deuk opgelopen. De prequels waren nog tot daar aan toe (ik snap dat er een generatie mee is opgegroeid en daarom veel midi-chlorians bezitten door juist die delen), maar de galactische moppentrommel zonder zinnige antwoorden die Rian Johnson van de Skywalker-saga heeft gemaakt, voelde alsof mijn hart gecrusht werd door de Force. Ik ga niet ranten, dat beloof ik (er staan zat video’s online waarin ik flink in debat ga met TLJ-aanbidder Wouter), maar mijn fandom is na die film flink richting de Dark Side gegaan.</p>
      <figure>
        <iframe src="https://www.youtube.com/embed/w_qghZq9y4E" width="608" height="370" data-service="Youtube" scrolling="no"/>
      </figure>
      <p>Het is dan ook zo lekker dat we nu mogen genieten van twee prachtige Star Wars-producties: de Disney +-serie The Mandalorian (awesome!) en dus ook Star Wars Jedi: Fallen Order. Het is té lang geleden dat we een fatsoenlijke, ouderwetse, third person action-adventure Star Wars-game hebben gehad. Het gaat te ver om The Force Unleashed uit 2008 een meesterwerkje te noemen, maar het was toen wel een lekkere fix. Wees gerust: met Star Wars Jedi: Fallen Order krijg je dát en méér. Ook deze titel is zeker niet perfect: maar <i>oh boy</i>, het is wel weer heel fijn om die lightsaber in je aderen te kunnen prikken. En vooral in anderen ook, natuurlijk.<br/>    </p>
      <h3>Jedi-ballerina</h3>
      <p>Het is dit keer de jonge padawan Cal Kestis die we op de voet volgen. In eerste instantie houdt hij zich schuil op de planeet Bracca, waar hij oude ruimteschepen uit elkaar trekt op een werf. Niemand weet dat hij een padawan is. De game speelt zich af na de desastreuze Order 66 (uit Revenge of the Sith) en speciale Inquisitors onder leiding van Second Sister (persoonlijk getraind door Darth Vader zelve) hebben één taak: alle Jedi moeten dood. Cal is genoodzaakt om van Bracca weg te vluchten en vindt steun bij Cere Junda die hem vraagt om te helpen de Jedi Order te herstellen. Hiervoor vliegen ze van planeet naar planeet met de vierarmige, zeer schattige piloot Greez, eigenaar van het ruimteschip The Mantis.</p>
      <p>Er is dus genoeg te doen in de game ook al zijn er maar een beperkt aantal planeten. Het leeuwendeel bestaat uit fikse knokpartijen met troepen van de Empire en agressieve beesten en het kan niet anders gezegd worden dat die gevechten bijzonder lekker en episch aanvoelen. Op het moment dat je flink wat verschillende Force-, aanval- en lightsaber-combo’s onder de knie hebt en je die toepast in combinatie met een goed getimede parry, voel je je al snel een echte Jedi. Met de souplesse van een ballerina en gewapend met een uit de klauwen gewassen lasbrander is het zó ontzettend lekker om je een weg te banen dwars door het Empire-gepeupel en de lokale agressieve fauna.</p>
      <p> </p>
      <figure>
        <img src="https://cdn2.pu.nl/media/niels/star-wars-jedi-fallen-order.jpg"/>
      </figure>
      <p>   </p>
      <h3>Star Prince of Persia</h3>
      <p>Misschien komt het doordat Respawn Entertainment zichzelf alleen nog had bewezen met shooters, maar de ontwikkelaar heeft overduidelijk eerst flink rondgekeken hoe andere ontwikkelaars een third person action game maken. Zo voelen een aantal gameplay-elementen behoorlijk gekopieerd uit andere  games. Het wall runnen, klimmen en slingeren aan touwen en lianen doen terugdenken aan Prince of Persia. De (heerlijke) lightsabers battles, en vooral het getimed pareren van aanvallen om vervolgens in een lekker vloeiende beweging over te pakken, hebben best wat weg van Assassin’s Creed. En als je ervoor kiest om bij savepoints je health bij te tanken, krijgen je vijanden respawns, iets wat Dark Souls-spelers ook wel herkennen. Beter goed gejat dan slecht verzonnen.</p>
      <p>Een ander Dark Souls-, of eigenlijk RPG-element is de skill tree. Als Cal een Meditation Point vindt (feitelijk een save-punt) krijgt hij daar ook toegang tot het upgraden en aanleren van nieuwe combo’s en vechttechnieken. Die zijn verdeeld in drie segmenten: The Force, Lightsaber en Survival. Bij The Force leer je dingen aan als het langer ‘bevriezen’ van vijanden, of ín één keer een hele groep omver blazen met Force Push. Bij Lightsaber kan je onder andere Dash-aanvallen en Jump Slash kiezen en bij Survival is bijvoorbeeld beter uithoudingsvermogen en betere blocks te krijgen. De skill tree gaat niet zo diep als bij een hardcore RPG, maar is zeker wel een toffe toevoeging aan de game en de manier waarop je zelf het prettigst speelt.</p>
      <p> </p>
      <figure>
        <img src="https://cdn2.pu.nl/media/niels/star_wars_jedi_bd_combat_shot.jpg.adapt.crop16x9.818p.0.jpg"/>
      </figure>
      <p>Jedi: Fallen Order is daarnaast ook zeker niet alleen een adventure-game met hack &amp; slash-gameplay, ook zijn er flink wat puzzels die enorm doen denken aan Tomb Raider. Er zijn een aantal tempels en tombes op de planeten die je niet zomaar binnenwandelt. Hiervoor moet je bijvoorbeeld grotere stalen ballen met je Force-krachten op een bepaalde plek zien te krijgen. Of dien je ijs te smelten door een enorme kyber-kristal voor een raam te sleuren. Het zijn niet allemaal enorme breinbrekers, maar een welkome afwisseling op het ronddolen door maps en het rondhakken met je lightsaber.</p>
      <figure>
        <img src="https://cdn2.pu.nl/media/niels/bd_saw_cal_clean.jpg"/>
      </figure>
      <p>  </p>
      <h3>Guess who's back?</h3>
      <p>Jedi: Fallen Order heeft trouwens een metroidvania-achtige opzet en sommige gedeeltes van de maps zijn alleen beschikbaar met bepaalde Force-skills. Je moet dan ook een aantal keren terug naar planeten waar je al geweest bent. Dat heeft zowel zijn sterke als zwakke punten. Het is namelijk heel vet om terug te keren als je veel sterker bent en korte metten maakt met vijanden waar je het eerder in de game moeilijk mee had. Ook krijg je ineens veel skillpoints, fijne afsnijroutes en andere extra’s. Het irritante is wel dat je wederom door een deel van die wereld moet banjeren en soms op hele omslachtige wijze bij nieuwe gedeelten komt. En omdat het niet altijd duidelijk is waar je naartoe moet, komt ronddolen behoorlijk vaak voor.</p>
      <p> </p>
      <figure>
        <img src="https://cdn2.pu.nl/media/niels/358377.jpg"/>
      </figure>
      <p>Daarnaast is het ‘t platformgedeelte waar Respawn wat mij betreft de bal wel een beetje laat vallen. Zo is de besturing van Cal bij vlagen bijzonder tricky, waardoor je redelijk vaak te pletter valt, of een liaan mist om naar een volgend platform te slingeren. Ook voelt de impact van Cal nogal buggy. Dan blijft hij plakken op gekke randjes, of half in een rotswand. Iets wat overigens een patch best wel op kan lossen, maar dikke kans dat veel spelers grommend voor de zoveelste keer een lastig stukje parkour doen omdat de controls van onze padawan best wat nauwkeuriger had gemogen.</p>
      <p>Maar het is vooral de herhaling van die gameplaymechaniek dat echt een tikkie gebrek aan fantasie laat zien. Het rennen via bepaalde muren, het klimmen op specifieke rotsmuren, het slingeren aan touwen en lianen en het glijden op ijs en modder alsof je van een glijbaan gaat, komt op zo’n beetje elke planeet weer terug. Ik snap dat Respawn trots is op het feit dat het goed werkt (meestal in ieder geval), maar als het te pas en te onpas gebruikt wordt, is de verrassing er snel af.</p>
      <figure>
        <img src="https://cdn2.pu.nl/media/niels/star-wars-jedi-fallen-order-ea-daily-reaction.jpg"/>
      </figure>
      <p>   </p>
      <h3>Beep-Boop</h3>
      <p>Star Wars Jedi: Fallen Order voelt niet alleen als een echte Star Wars-game, maar heeft ook de looks heel goed te pakken. Er is ontzettend veel oog voor detail, van schepen als gigantische Star Destroyers en de Republic Gun Ships uit Clone Wars, tot je gedetailleerde lightsaber en de prachtige planeten. Daarom valt het extra op als de graphics (bij vlagen!) tegenvallen. Bij de flashbacks naar Cals training lijkt het qua textures soms net alsof je naar een game uit de vorige generatie zit te kijken. Maar er is één ding wat wel overduidelijk nogal jammerlijk is: de framedrops. Ik heb de game op zowel de Xbox One als de One X gespeeld, en collega’s van mij op PS4 en PS4 Pro en we ondervonden allemaal dat er in sommige gedeelten in de game een behoorlijk framedrop is, wat bij gevechten best irritant kan zijn. Het is verre van een gamebreaker, maar qua optimalisatie kan Fallen Order nog wel even een poetsbeurt gebruiken.</p>
      <p>Toch is het de duidelijk aanwezige liefde voor Star Wars van de ontwikkelaar die de game een fijne belevenis maakt. Cal (gespeeld door Cameron Monaghan, Joker in de serie Gotham) is misschien niet een heel memorabel mannetje en ik voelde de band die hij heeft met de rest van de crew niet echt, maar je krijgt zeker wel het gevoel dat je met ze strijdt voor een groter doel: jonge kinderen met Force-krachten vinden en ze helpen de Jedi Order in ere te herstellen. Mik daar ook nog eens (wederom) de hele schattige droid BD-1 bij en het plaatje is compleet. Geen enkel stukje Star Wars-entertainment kan zonder <i>beeps</i> en <i>boops</i>.</p>
      <figure>
        <iframe src="https://www.youtube.com/embed/xIl2z5wwjdA" width="608" height="370" data-service="Youtube" scrolling="no"/>
      </figure>
      <p>Als er ook maar een beetje Star Wars-bloed door je lichaam giert, is het dus genieten geblazen van deze prima, hoewel niet perfecte third person adventure-game. Dus ben je helemaal in de mood vanwege The Mandalorian en The Rise of Skywalker, dan is dit de <i>must play</i> van dit najaar.</p>
      <hr/>
      <h3>Conclusie </h3>
      <p>
        <b>SCORE: 78</b>
      </p>
      <p>Qua gameplay is Jedi: Fallen Order niet heel origineel, maar geeft wel een kick om te spelen en houd je zeker bezig tot The Rise of Skywalker uitkomt.</p>
    </article>
  </body>
</html>