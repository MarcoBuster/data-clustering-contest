<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698405/%D9%BE%D9%88%D8%AA%DB%8C%D9%86-%D8%A8%D8%A7-%D8%AA%D8%B1%DA%A9%DB%8C%D9%87-%D8%AA%D9%88%D8%A7%D9%81%D9%82-%DA%A9%D8%B1%D8%AF%DB%8C%D9%85-%DA%A9%D9%87-%D8%A8%D8%A7-%D8%AA%D8%AE%D9%84%D9%81%D8%A7%D8%AA-%D8%AF%D8%B1-%D9%85%D8%B1%D8%B2%E2%80%8C%D9%87%D8%A7%DB%8C-%D8%B3%D9%88%D8%B1%DB%8C%D9%87-%D8%A8%D8%B1%D8%AE%D9%88%D8%B1%D8%AF-%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="پوتین: با ترکیه توافق کردیم که با تخلفات در مرز‌های سوریه برخورد کنیم"/>
    <meta property="og:description" content="رئیس جمهوری روسیه در سخنانی گفت که با همتای ترکیه‌ای خود توافق کرده است که با هرگونه تخلفی در مرز‌های سوریه برخورد کنند.به گزارش ایسنا، به نقل از سایت شبکه روسیا الیوم، ولادیمیر پوتین، رئیس جمهوری روسیه در کنفرانس مطبوعاتی در پایان نشست مجموعه &quot;بریکس&quot; با اشاره به گفت‌وگوی تلفنی اخیرش با رجب طیب اردوغان، همتای ترکیه‌ای خود اظهار کرد: با اردوغان توافق کردیم که با هرگونه تخلفی در مرز‌های سوریه به شکل فوری برخورد کنیم.وی افزود: ما می‌دانیم که اردوغان نسبت به فعالیت برخی گروه‌ها نگران است، اما ما در جریان گفت‌وگوی تلفنی اخیر توافق کردیم که طرف ترکیه‌ای ما را از مواردی مطلع کند که باعث نگرانی آن در مناطق مشخصی شده است.پوتین گفت: اگر ببینیم که واقعاً تخلفی در آنجا صورت گرفته است، آماده برخورد فوری با آن خواهیم بود.وی در ادامه با اشاره به موضوع مقابله با تروریسم در سوریه و سهیم بودن آمریکا در آن، اظهار کرد: آمریکا و دونالد ترامپ، رئیس جمهوری آن در زمینه مقابله با تروریسم در سوریه سهیم بوده‌اند، اما من معتقدم که هر ناظر بی‌طرفی می‌تواند با توجه به عملیات‌های گسترده نیرو‌های روسیه و نتایج آن، نقش روسیه را نیز مشاهده کند.این…"/>
  </head>
  <body>
    <article>
      <h1>پوتین: با ترکیه توافق کردیم که با تخلفات در مرز‌های سوریه برخورد کنیم</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037195_385.jpg"/>
      </figure>
      <p>رئیس جمهوری روسیه در سخنانی گفت که با همتای ترکیه‌ای خود توافق کرده است که با هرگونه تخلفی در مرز‌های سوریه برخورد کنند.<br/><br/>به گزارش ایسنا، به نقل از سایت شبکه روسیا الیوم، ولادیمیر پوتین، رئیس جمهوری روسیه در کنفرانس مطبوعاتی در پایان نشست مجموعه "بریکس" با اشاره به گفت‌وگوی تلفنی اخیرش با رجب طیب اردوغان، همتای ترکیه‌ای خود اظهار کرد: با اردوغان توافق کردیم که با هرگونه تخلفی در مرز‌های سوریه به شکل فوری برخورد کنیم.<br/><br/>وی افزود: ما می‌دانیم که اردوغان نسبت به فعالیت برخی گروه‌ها نگران است، اما ما در جریان گفت‌وگوی تلفنی اخیر توافق کردیم که طرف ترکیه‌ای ما را از مواردی مطلع کند که باعث نگرانی آن در مناطق مشخصی شده است.<br/><br/>پوتین گفت: اگر ببینیم که واقعاً تخلفی در آنجا صورت گرفته است، آماده برخورد فوری با آن خواهیم بود.<br/><br/>وی در ادامه با اشاره به موضوع مقابله با تروریسم در سوریه و سهیم بودن آمریکا در آن، اظهار کرد: آمریکا و دونالد ترامپ، رئیس جمهوری آن در زمینه مقابله با تروریسم در سوریه سهیم بوده‌اند، اما من معتقدم که هر ناظر بی‌طرفی می‌تواند با توجه به عملیات‌های گسترده نیرو‌های روسیه و نتایج آن، نقش روسیه را نیز مشاهده کند.<br/><br/>این مقام روس ادامه داد، پس از آنکه روسیه حمایت از دولت قانونی سوریه را آغاز کرد، حدود ۹۰ درصد از خاک این کشور از لوث عناصر تروریستی پاک و آزاد شد و ارتش سوریه کنترل این مناطق را به دست گرفت.<br/><br/>پوتین در ادامه تأکید کرد که روسیه تقریباً تمامی مأموریت‌هایی را که برای خود در سوریه تعیین کرده بود، انجام داده است.</p>
    </article>
  </body>
</html>