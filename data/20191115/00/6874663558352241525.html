<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773797,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="אקוויפקס הגיעה לפשרה עם תובעת שטענה כי טעות של החברה &quot;הרסה למשפחתה את החיים&quot;"/>
    <meta property="og:description" content="אביה של התובעת ביקש לקבל הלוואה כדי לטפל באשתו הגוססת, אך לא יכול היה לעשות זאת היות שבדו&quot;ח האשראי שערכה לו אקוויפקס נכתב בטעות שהוא מת. שנה לאחר מות אשתו, הלך גם הוא לעולמו. לטענת בתם של השניים, מכיוון שהמשפחה לא קיבלה את ההלוואה מאקוויפקס לא היה לה די כסף כדי לכסות את הוצאות הקבורה של השניים - וגופותיהם נשרפו"/>
  </head>
  <body>
    <article>
      <h1>אקוויפקס הגיעה לפשרה עם תובעת שטענה כי טעות של החברה "הרסה למשפחתה את החיים"</h1>
      <h2>אביה של התובעת ביקש לקבל הלוואה כדי לטפל באשתו הגוססת, אך לא יכול היה לעשות זאת היות שבדו"ח האשראי שערכה לו אקוויפקס נכתב בטעות שהוא מת. שנה לאחר מות אשתו, הלך גם הוא לעולמו. לטענת בתם של השניים, מכיוון שהמשפחה לא קיבלה את ההלוואה מאקוויפקס לא היה לה די כסף כדי לכסות את הוצאות הקבורה של השניים - וגופותיהם נשרפו</h2>
      <address><time datetime="2019-11-15T00:00:00+00:00">15 Nov 2019</time> by <a rel="author">שירות כלכליסט</a></address>
      <p>אקוויפקס (Equifax), אחת משלוש סוכנויות המידע הגדולות לאשראי צרכני בארה"ב, הגיעה להסדר עם משפחתה של אשה שטענה כי טעות קשה של החברה, שהגדירה בטעות את אביה כמת בדו"ח האשראי שלו, גרמה להרס של משפחתה - כך מדווח אתר "מארקטווטש". לאחרונה הגיעו הצדדים להסדר פשרה בבית המשפט הפדראלי בטמפה.</p>
      <p>הפרשה האומללה התרחשה בשנת 2017, כאשר ג'יימס רניק - אביה של התובע מישל מלבניטי, הגיש בקשה לקבלת הלוואה בהיקף של 125 אלף דולר כדי לסייע לאשתו הגוססת. רניק ביקש את ההלוואה לצורך ביצוע התאמות בבית וכדי לממן את הוצאות הקבורה הצפויות של האשה, שהיתה על ערש דווי.</p>
      <figure>
        <img src="https://images1.calcalist.co.il/PicServer3/2017/09/13/757593/1NL.jpg"/>
        <figcaption>אקוויפקס <br/>צילום: רויטרס</figcaption>
      </figure>
      <p>אלא שרניק התקשה להשיג את הכסף, היות שדוחות האשראי של אקוויפקס ואקספיראן (Experian), סוכנות מידע נוספת לאשראי צרכני, קבעו כי הוא מת. הטעות נבעה מכך שפרטי האשראי של רניק מוזגו באופן שגוי עם תושב ניו יורק בשם ג'יימס פאלמר, שהלך לעולמו בשנת 2016.</p>
      <p>על פי התביעה שהגישה מלבניטי, באקספיראן מיהרו לתקן את הטעות - ובהמשך פיצוי אותה בסכום שלא פורסם - אך אקוויפקס המשיכה להערים על אביה קשיים. רניק הגיש לחברה דו"ח מטעם הביטוח הלאומי שקבע כי הוא חי, אך בתיק האשראי המשיכו להופיע נתונים על משכנתא שהיתה שייכת למנוח.</p>
      <p>רניק מעולם לא קיבל את ההלוואה, ואשתו אנג'לה מתה מסרטן בחודש יוני 2017 בגיל 68. רניק הגיש נגד החברה תביעה חודש לאחר מכן, אך נפטר בעצמו פחות משנה לאחר מכן בגיל 70. על פי תביעת בתם של השניים, מאחר שלא היה למשפחה די כסף כדי לקבור אותם נאלצו בני המשפחה לשרוף את גופותיהם. בכך, נטען בתביעה, אקוויפקס "הרסה למעשה את חיי המשפחה".</p>
      <p>אקוויפקס מנגד טענה כי היא התייחסה במהירות לטעות, וכי התגלו מחלוקות אחרות בינה לבין רניק. לטענת החברה, בכל מקרה לא היתה שום ערובה לכך שרניק אכן היה מקבל את ההלוואה, גם אם הפרטים המופיעים בדו"ח האשראי היו נכונים.</p>
      <p>השבוע, רגע לפני שהתביעה הגיעה לדיון משפטי, הגיעו הצדדים להסדר הפשרה, שפרטיו חסויים.</p>
      <p>דניאל זמל, עורך דינה של המשפחה, סירב להגיב לידיעה. גם מטעם אקוויפקס לא נמסרה תגובה.</p>
    </article>
  </body>
</html>