<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698468/%D8%A8%D8%A7%D8%B1%D8%B4-%D8%A8%D8%B1%D9%81-%D8%AF%D8%B1-%D8%A7%D8%B1%D8%AA%D9%81%D8%A7%D8%B9%D8%A7%D8%AA-%D9%87%D8%B1%D8%A7%D8%B2-%D9%88-%D9%81%DB%8C%D8%B1%D9%88%D8%B2%DA%A9%D9%88%D9%87-%D8%AA%D8%B1%D8%A7%D9%81%DB%8C%DA%A9-%D9%BE%D8%B1%D8%AD%D8%AC%D9%85-%D8%AF%D8%B1-%D9%85%D8%AD%D9%88%D8%B1%D9%87%D8%A7%DB%8C-%D8%B4%D8%B1%D9%82-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="بارش برف در ارتفاعات هراز و فیروزکوه/ ترافیک پرحجم در محورهای شرق استان تهران"/>
    <meta property="og:description" content="فرمانده پلیس‌راه ویژه شرق استان تهران گفت: هم‌اکنون در ارتفاعات محور هراز و منطقه گدوک در محور فیروزکوه شاهد بارش خفیف برف هستیم."/>
  </head>
  <body>
    <article>
      <h1>بارش برف در ارتفاعات هراز و فیروزکوه/ ترافیک پرحجم در محورهای شرق استان تهران</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037323_858.jpg"/>
      </figure>
      <p>فرمانده پلیس‌راه ویژه شرق استان تهران گفت: هم‌اکنون در ارتفاعات محور هراز و منطقه گدوک در محور فیروزکوه شاهد بارش خفیف برف هستیم.</p>
      <p>سیاوش محبی فرمانده پلیس‌راه ویژه شرق استان تهران دقایقی پیش در گفت‌وگو با فارس در پردیس در خصوص وضعیت ترافیکی محورهای هراز، فیروزکوه، امام رضا (ع) و بزرگراه حرم به حرم، اظهار کرد: هم‌اکنون تردد انواع وسایل نقلیه از شمال به جنوب محور هراز نیمه سنگین و پرحجم در جریان است و هم‌وطنان به‌مرور در حال عبور از این محور مواصلاتی کشور هستند.</p>
      <p>وی گفت: عبور و مرور وسایل نقلیه از شمال به جنوب محور فیروزکوه نیمه سنگین و پرحجم گزارش‌شده اما به دلیل بارش برف در ارتفاعات هراز و منطقه گدوک در محور فیروزکوه هم‌وطنان با سرعت مطمئنه و پرهیز از عجله و شتاب در این مسیرها تردد کنند.</p>
      <p>محبی. بیان اینکه حادثه خاصی در محورهای شرق استان تهران رخ نداده، اذعان کرد: تردد وسایل نقلیه از شمال به جنوب محور امام رضا (ع) و بزرگراه حرم به حرم نیمه سنگین و پرحجم است اما به دلیل عریض بودن این محورها عبور وسایل نقلیه با سهولت صورت می‌گیرد.</p>
      <p>فرمانده پلیس‌راه ویژه شرق استان تهران با تأکید بر اینکه بارش برف و باران هم‌اکنون و طی روزهای آینده در محورهای مواصلاتی شرق استان ادامه خواهد داشت، بیان کرد: هم‌وطنانی که قصد مسافرت از مسیرهای هراز و فیروزکوه را دارند با تجهیزات کامل زمستانه به‌خصوص زنجیر چرخ وارد محورها شوند و قبل از شروع مسافرت از سالم بودن سیستم گرمایشی خودروی خود اطمینان حاصل کرده و سپس با پوشاک و اغذیه کافی وارد این مسیرها شوند.</p>
      <p>وی تأکید کرد: هم‌وطنان با رعایت کامل مقررات راهنمایی و رانندگی، پرهیز از عجله و شتاب، رعایت فاصله طولی مناسب نسبت به خودروهای جلویی، عدم ارتکاب تخلفات حادثه‌ساز مانند سرعت، سبقت، انحراف به چپ و رعایت حقوق شهروندی، سفری ایمن و بدون خطر را برای خود و دیگر هم‌وطنانمان رقم بزنند.</p>
    </article>
  </body>
</html>