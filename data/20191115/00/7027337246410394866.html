<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698474/%D8%AF%D8%B1%D8%AE%D9%88%D8%A7%D8%B3%D8%AA-%D8%A7%D9%81%D8%B2%D8%A7%DB%8C%D8%B4-10-%D8%AA%D8%A7-20-%D8%AF%D8%B1%D8%B5%D8%AF%DB%8C-%DA%A9%D8%B1%D8%A7%DB%8C%D9%87-%D8%B3%D9%88%D8%A7%D8%B1%DB%8C%E2%80%8C%D9%87%D8%A7%DB%8C-%D8%A8%DB%8C%D9%86%E2%80%8C%D8%B4%D9%87%D8%B1%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="درخواست افزایش 10 تا 20 درصدی کرایه سواری‌های بین‌شهری"/>
    <meta property="og:description" content=" "/>
  </head>
  <body>
    <article>
      <h1>درخواست افزایش 10 تا 20 درصدی کرایه سواری‌های بین‌شهری</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <p> </p>
      <p>رییس اتحادیه سواری کرایه ضمن انتقاد از تعیین سهمیه ماهانه ۶۰ لیتری برای اعضای این اتحادیه گفت: از فردا برای تعیین سهمیه مناسب سوخت ۱۵۰۰ تومانی برای رانندگان‌مان با دستگاه‌های مسئول مذاکره می‌کنیم. با این وجود تقاضای ما افزایش ۱۰ تا ۲۰ درصدی نرخ کرایه سواری‌های بین شهری است.</p>
      <p>شب گذشته سهمیه‌بندی بنزین برای تمام وسایل نقلیه بنزین‌سوز انجام شد و به این ترتیب ضمن مشخص شدن میزان سهمیه سوخت هر نوع خودرو، قیمت هر لیتر بنزین معمولی سهمیه‌ای ۱۵۰۰ تومان و قیمت بنزین معمولی غیرسهمیه‌ای از قرار هر لیتر ۳۰۰۰ تومان تعیین شد.</p>
      <p>در همین رابطه رحمت محمدعلی، رییس اتحادیه سواری کرایه درباره افزایش نرخ بنزین و تاثیر آن بر نرخ کرایه سواری‌ها به ایسنا گفت: یکی از بزرگترین مشکلات ما این است که میزان سهمیه بنزین ۴۵ هزار نفر اعضای این اتحادیه که با سواری‌های کرایه خودراننده در جاده‌های بین شهری فعالیت می‌کنند مانند مردم عادی ۶۰ لیتر در ماه در نظر گرفته شده و این در حالی است که رانندگان این اتحادیه ماهانه بین ۱۰۰۰ تا ۱۲۰۰ لیتر بنزین مصرف می‌کنند.</p>
      <p>وی افزود: در همین راستا ضمن پیگیری برای افزایش سهمیه بنزین رانندگان اتحادیه سواری کرایه، فردا با سازمان راهداری و دیگر دستگاه‌های متولی جلساتی برگزار خواهیم کرد تا در مورد میزان افزایش نرخ کرایه سواری‌ها بحث و بررسی کنیم.</p>
      <p>رییس اتحادیه سواری کرایه ادامه داد: از سال گذشته که بر اساس دستور معاون اول رییس‌جمهور اجازه افزایش نرخ‌ها و قیمت‌ها بدون تایید سازمان حمایت را نداشتیم، ۲۰ درصد نرخ کرایه را از ابتدای امسال با تایید این دستگاه نظارتی افزایش دادیم و در پی افزایش جدید قیمت بنزین حتما باید نرخ هایمان را افزایش دهیم.</p>
      <p>محمدعلی گفت: بر اساس بررسی‌های صورت گرفته اگر سهمیه‌ اصلاح شده برای رانندگان ما کمتر از هزار لیتر باشد باید قیمت کرایه ۲۰ درصد و اگر بین هزار تا ۱۲۰۰ لیتر باشد نرخ کرایه باید ۱۰ درصد افزایش یابد.</p>
      <p>وی تاکید کرد: با توجه به اینکه سهمیه بنزین ۶۰ لیتری رانندگان ما همین امروز به اتمام رسیده است، از فردا صبح پیگیر موضوع خواهیم بود.</p>
    </article>
  </body>
</html>