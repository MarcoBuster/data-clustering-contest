<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698462/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%A8%D8%A7%DB%8C%D8%AF%D9%86-%D8%B3%DA%AF-%D9%87%D8%A7%D8%B1%DB%8C-%D8%A7%D8%B3%D8%AA-%DA%A9%D9%87-%D8%A8%D8%A7%DB%8C%D8%AF-%D8%A2%D9%86-%D9%82%D8%AF%D8%B1-%D8%A8%D8%A7-%DA%86%D9%88%D8%A8-%D8%A7%D9%88-%D8%B1%D8%A7-%D8%B2%D8%AF-%D8%AA%D8%A7-%D8%A8%D9%85%DB%8C%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="کره شمالی: بایدن &quot;سگ هاری&quot; است که باید آن قدر با چوب او را زد، تا بمیرد"/>
    <meta property="og:description" content="خبرگزاری رسمی کره شمالی همچنین بایدن را دارای نشانه‌هایی از مراحل پیشرفته بیماری زوال عقل دانسته است."/>
  </head>
  <body>
    <article>
      <h1>کره شمالی: بایدن "سگ هاری" است که باید آن قدر با چوب او را زد، تا بمیرد</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <p>
        <b>خبرگزاری رسمی کره شمالی همچنین بایدن را دارای نشانه‌هایی از مراحل پیشرفته بیماری زوال عقل دانسته است.</b>
      </p>
      <p>خبرگزاری رسمی کره شمالی (KCNA) "جو بایدن" معاون رییس جمهوری سابق آمریکا و یکی از نامزدهای اصلی حزب دموکرات برای انتخابات ریاست جمهوری 2020 آمریکا را به یک "سگ هار" تشبیه کرده است.</p>
      <p>به گزارش <a href="http://www.asriran.com/">عصرایران</a> به نقل از خبرگزاری "آسوشیتدپرس"، این خبرگزاری در مطلبی که روز جمعه (امروز) روی خروجی خبر خود قرار داده، نوشت: بایدن سگ هاری است که باید او را آنقدر با چوب کتک زد که بمیرد."</p>
      <p>خبرگزاری رسمی کره شمالی که منعکس کننده دیدگاه‌ رسمی حکومت این کشور است درباره بایدن نوشته است:" سگ‌های هاری مانند بایدن در صورت رها بودن می‌توانند به بسیاری از افراد صدمه بزنند بنابراین بهتر است پیش از آنکه دیر شود آنها را با چوب چنان کتک زد تا بمیرند."  </p>
      <p>
        <b>سخنرانی انتخاباتی دیروز (پنجشنبه) بایدن در شهر "لس آنجلس" در ایالت کالیفرنیا آمریکا/ آسوشیتدپرس</b>
      </p>
      <figure>
        <img src="https://cdn.asriran.com/files/fa/news/1398/8/24/1037266_439.jpeg"/>
      </figure>
      <p>این خبرگزاری با اشاره به اینکه بایدن به رهبر کره شمالی اهانت کرده است، او را تهدید به مجازات کرده و نوشته است:" هرکسی که جرات اهانت به رهبر بزرگ کره شمالی را به خود راه دهد هر کسی باشد و هرکجا باشد باید بداند که هرگز نمی‌تواند از مجازات سهمگین در امان باشد."  </p>
      <p>خبرگزاری رسمی کره شمالی همچنین بایدن را دارای نشانه‌هایی از مراحل پیشرفته بیماری زوال عقل دانسته است.</p>
      <p>در ماه می سال جاری نیز خبرگزاری رسمی کره شمالی پس از اینکه بایدن در یک سخنرانی رهبر کره شمالی را دیکتاتور و مستبد توصیف کرده بود در مطلبی او را کودن و احمق خطاب کرده بود.</p>
      <p>بایدن منتقد سیاست ترامپ در قبال کره شمالی و <a href="http://www.asriran.com/fa/news/676071"><b>دیدارهای دوجانبه او با رهبر این کشور</b></a> است و پیشتر گفته است ترامپ به آغوش گرفتن و نوازش دیکتاتورهای مستبد و خونریز را دوست دارد.</p>
      <p>"اندرو بیتس" یکی از مدیران ارشد کمپین انتخاباتی بایدن در واکنش به مطلب خبرگزاری رسمی کره شمالی علیه این نامزد انتخاباتی گفته است:" این امر بیش از پیش آشکار می‌شود که دیکتاتورهای بدنام (کیم جونگ اون) و همچنین کسانی که آنها را تحسین می‌کنند (کنایه به ترامپ) و آنها را دوست ‌دارند ، جو بایدن را تهدیدی برای خود می‌دانند."</p>
      <p> </p>
      <p> </p>
      <p> </p>
      <p> </p>
    </article>
  </body>
</html>