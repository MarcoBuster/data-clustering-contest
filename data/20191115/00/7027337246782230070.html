<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698442/%DA%A9%D8%A8%D8%AF%DB%8C-%D8%A7%DB%8C%D8%B1%D8%A7%D9%86-%D9%82%D9%87%D8%B1%D9%85%D8%A7%D9%86-%D8%AC%D9%87%D8%A7%D9%86-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-15T00:00:00+00:00"/>
    <meta property="og:title" content="کبدی ایران قهرمان جهان شد"/>
    <meta property="og:description" content="تیم ملی کبدی جوانان ایران عنوان قهرمانی نخستین دوره رقابت‌های جهانی در کیش را از آن خود کرد.به گزارش ایسنا، در دیدار نهایی رقابت‌های کبدی قهرمانی جوانان جهان در مجموعه ورزشی المپیک کیش، تیم ملی کبدی جوانان ایران در دیداری حساس برابر کنیا پدیده این دوره از رقابت‌ها به میدان رفت و در پایان با نتیجه ۴۲ بر ۲۲ به برتری رسید و عنوان قهرمانی جهان را از آن خود کرد.کبدی کاران جوان ایران نیمه نخست این بازی را با برتری قاطع ۲۳ بر ۸ به پایان رساندند. در زمان ۲۰ دقیقه‌ای نیمه دوم نیز برتری کامل از آن کبدی کاران جوان ایران بود و موفق شدند در نهایت با نتیجه ۴۲ بر ۲۲ برابر کنیا پدیده این دوره از رقابت‌ها که توانسته بود برابر تیم‌های مدعی همچون پاکستان پیروز شود، به برتری برسند.ایران پیش از این در مرحله گروهی این رقابت‌ها به ترتیب برابر تایلند، ترکمنستان و مالزی به برتری رسید، در یک چهارم نهایی، چین تایپه را برد و در نیمه نهایی نیز مقابل بنگلادش قاطعانه پیروز شد و به فینال رسید.امیرحسین بسطامی، محمدرضا شادلو، امین قربانی، حیدرعلی اکرامی، میلاد احمدی، وحید رضایی مهر، محمدرضا کبودرآهنگی، میلاد جباری، رضا میرباقری، آرش اکبری، امید…"/>
  </head>
  <body>
    <article>
      <h1>کبدی ایران قهرمان جهان شد</h1>
      <address><time datetime="2019-11-15T00:00:00+00:00">15 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/24/1037243_286.jpg"/>
      </figure>
      <p>تیم ملی کبدی جوانان ایران عنوان قهرمانی نخستین دوره رقابت‌های جهانی در کیش را از آن خود کرد.<br/><br/>به گزارش ایسنا، در دیدار نهایی رقابت‌های کبدی قهرمانی جوانان جهان در مجموعه ورزشی المپیک کیش، تیم ملی کبدی جوانان ایران در دیداری حساس برابر کنیا پدیده این دوره از رقابت‌ها به میدان رفت و در پایان با نتیجه ۴۲ بر ۲۲ به برتری رسید و عنوان قهرمانی جهان را از آن خود کرد.<br/><br/>کبدی کاران جوان ایران نیمه نخست این بازی را با برتری قاطع ۲۳ بر ۸ به پایان رساندند. در زمان ۲۰ دقیقه‌ای نیمه دوم نیز برتری کامل از آن کبدی کاران جوان ایران بود و موفق شدند در نهایت با نتیجه ۴۲ بر ۲۲ برابر کنیا پدیده این دوره از رقابت‌ها که توانسته بود برابر تیم‌های مدعی همچون پاکستان پیروز شود، به برتری برسند.<br/><br/>ایران پیش از این در مرحله گروهی این رقابت‌ها به ترتیب برابر تایلند، ترکمنستان و مالزی به برتری رسید، در یک چهارم نهایی، چین تایپه را برد و در نیمه نهایی نیز مقابل بنگلادش قاطعانه پیروز شد و به فینال رسید.<br/><br/>امیرحسین بسطامی، محمدرضا شادلو، امین قربانی، حیدرعلی اکرامی، میلاد احمدی، وحید رضایی مهر، محمدرضا کبودرآهنگی، میلاد جباری، رضا میرباقری، آرش اکبری، امید خجسته، علی اصغر وفایی، احمدرضا عسگری، بازیکنان تیم ملی کبدی جوانان ایران در این رقابت‌ها بودند که با سرمربیگری جواد موسوی نسب موفق به ایستادن بر سکوی نخست جهان شدند.<br/><br/>تیم‌های پاکستان و بنگلادش نیز عنوان سومی مشترک این رقابت‌ها را از آن خود کردند.<br/><br/>این رقابت‌ها با حضور ۱۳ کشور و در غیاب هند یکی از قدرت‌های کبدی جهان به میزبانی کیش برگزار شد.</p>
    </article>
  </body>
</html>