<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-ayodhya-verdict-chief-secretary-said-dm-sp-of-bihar-to-keep-close-watch-on-miscreants-2839326.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T18:27:37+00:00"/>
    <meta property="og:title" content="Ayodhya Verdict: मुख्य सचिव बोले- उपद्रवियों पर पैनी नजर रखें डीएम-एसपी"/>
    <meta property="og:description" content="अयोध्या मामले पर सुप्रीम कोर्ट द्वारा फैसला सुनाए जाने की संभावना और गृह मंत्रालय की एडवाइजरी के बाद शुक्रवार को बिहार में मुख्य सचिव दीपक कुमार ने आला अधिकारियों के साथ कानून-व्यवस्था की समीक्षा की।..."/>
  </head>
  <body>
    <article>
      <h1>Ayodhya Verdict: मुख्य सचिव बोले- उपद्रवियों पर पैनी नजर रखें डीएम-एसपी</h1>
      <address><time datetime="2019-11-08T18:27:37+00:00">08 Nov 2019, 18:27</time> by <a rel="author">हिन्दुस्तान टीम,पटना।</a></address>
      <p>अयोध्या मामले पर सुप्रीम कोर्ट द्वारा फैसला सुनाए जाने की संभावना और गृह मंत्रालय की एडवाइजरी के बाद शुक्रवार को बिहार में मुख्य सचिव दीपक कुमार ने आला अधिकारियों के साथ कानून-व्यवस्था की समीक्षा की। इस दौरान फील्ड के अफसर वीडियो कॉन्फ्रेंसिंग के जरिए जुड़े। मुख्य सचिव ने सभी जिलों के डीएम-एसपी को उपद्रवियों पर पैनी नजर रखने का निर्देश दिया।</p>
      <p>आगामी पर्व-त्योहार और भूमि विवाद समेत कानून-व्यवस्था के अन्य मसलों पर भी उन्हें दिशा-निर्देश दिया गया। सचिवालय स्थित सभा कक्ष में वीडियो कॉन्फ्रेंसिंग के दौरान मुख्य सचिव के साथ डीजीपी गुप्तेश्वर पाण्डेय और पुलिस एवं प्रशासन के आला अधिकारी मौजूद थे। डीएम-एसपी के साथ कई मुद्दों पर चर्चा की गई। उन्हें हर हाल में शांति एवं सदभाव बनाए रखने को कहा गया। संवेदनशील स्थानों पर कड़ी चौकसी बरतने और शांति भंग करने वालों के साथ सख्ती से निपटने के निर्देश दिए गए हैं। </p>
      <p>वहीं, अधिकारियों को सोशल मीडिया खासकर वाट्सएप और फेसबुक पर पहनी नजर बनाए रखने की हिदायत दी गई। साफ तौर पर कहा गया कि यदि कोई भड़काऊ पोस्ट डालता है या उसे फैलाता है तो तत्काल उसके खिलाफ कड़ी कार्रवाई की जाए। ऐसे लोगों की पहचान कर एफआईआर दर्ज करते हुए कानूनी कार्रवाई करें।</p>
      <p>किसी भी सूरत में सामाजिक सौहार्द कायम रखा जाए। वीडियो कॉन्फ्रेंसिंग के दौरान कानून-व्यवस्था से जुड़े अन्य मसलों पर भी चर्चा की गई। इसमें प्रमुख रूप से कार्तिक पूर्णिमा और दूसरे त्योहार शामिल हैं। कार्तिक पूर्णिया पर बड़ी तादाद में श्रद्धालु गंगा स्नान करने आते हैं। इसे देखते हुए सुरक्षा इंतजामों पर भी चर्चा की गई। वहीं भूमि विवाद को निपटाने के लिए त्वरित कार्रवाई करने के निर्देश फील्ड के अफसरों को दिये गए हैं। </p>
    </article>
  </body>
</html>