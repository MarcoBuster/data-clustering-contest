<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ria-m.tv/news/171056/u_zaporijji_bilya_zaliznichnogo_vokzalu_zlovmisnik_za_dopomogoyu_fizichnoi_sili_obikrav_vihovatelku_dityachogo_sadku_cholovika_sudili.html"/>
    <meta property="og:site_name" content="РИА Мелитополь"/>
    <meta property="article:published_time" content="2019-11-08T18:30:00+00:00"/>
    <meta property="og:title" content="У Запоріжжі біля залізничного вокзалу зловмисник за допомогою фізичної сили обікрав виховательку дитячого садку: чоловіка судили"/>
    <meta property="og:description" content="Злочин скоїв раніше судимий 27-річний житель Оріхівського району."/>
  </head>
  <body>
    <article>
      <h1>У Запоріжжі біля залізничного вокзалу зловмисник за допомогою фізичної сили обікрав виховательку дитячого садку: чоловіка судили</h1>
      <address><time datetime="2019-11-08T18:30:00+00:00">08 Nov 2019, 18:30</time> by <a rel="author">Владимир Андреев</a></address>
      <p>
        <b>Злочин скоїв раніше судимий 27-річний житель Оріхівського району.</b>
      </p>
      <p>Як повідомляє прес-служба Прокуратури у Запорізькій області, Комунарським відділом Запорізької місцевої прокуратури № 2 забезпечено належне підтримання публічного обвинувачення у кримінальному провадженні за ч. 2 ст. 15, ч. 2 ст. 186 КК України відносно зловмисника, який з метою особистого збагачення, із застосуванням насильства, намагався пограбувати виховательку дитячого садку.</p>
      <p>Так, чоловік неподалік залізничного вокзалу у Комунарському районі Запоріжжя запримітив жінку, яка розмовляла по мобільному телефону, та з корисливих мотивів, вирвав з її рук телефон. Злякавшись, потерпіла почала втікати, однак злочинець наздогнав її та штовхнув у спину, внаслідок чого вона впала на землю.</p>
      <p>Не зупиняючись на скоєному, правопорушник сів на спину потерпілої та за допомогою фізичної сили намагався відібрати жіночу сумку, а також почав намагатися зірвати шарф з шиї потерпілої та зняти куртку. На вказані злочинні дії потерпіла здійснила супротив та кликала на допомогу. На її крики підійшли працівники вокзалу, які в подальшому припинили протиправні дії грабіжника, пише <a href="https://actual.today/u-zaporizhzhi-bilya-zaliznichnogo-vokzalu-zlovmisnik-za-dopomogoju-fizichnoi-sili-obikrav-vihovatelku-dityachogo-sadku-cholovika-sudili/">Актуально.</a></p>
      <p>Завдяки належному процесуальному керівництву, якісному підтриманню публічного обвинувачення та принциповій позиції Комунарського відділу Запорізької місцевої прокуратури № 2 місцевий суд призначив злочинцю покарання за вчинення злочину, передбаченого ч. 2 ст. 15, ч. 2 ст. 186 КК України (грабіж, поєднаний з насильством), у вигляді 4 років позбавлення волі.</p>
      <p>Не погодившись з призначеним покаранням, захисник обвинуваченого звернувся до апеляційного суду зі скаргою, в якій просив закрити кримінальне провадження та виправдати його підзахисного, проте колегія суддів судової палати апеляційної інстанції підтримала позицію прокурора та залишила в силі вирок Комунарського районного суду м. Запоріжжя.</p>
    </article>
  </body>
</html>