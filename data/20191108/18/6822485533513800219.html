<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T18:31:00+00:00"/>
    <meta property="og:title" content="مقصد بعدی ایبراهیموویچ مشخص شد"/>
    <meta property="og:description" content="مهاجم سوئدی به گفته رییس لیگ MLS قرار است برای میلان بازی کند."/>
  </head>
  <body>
    <article>
      <h1>مقصد بعدی ایبراهیموویچ مشخص شد</h1>
      <address>
        <time datetime="2019-11-08T18:31:00+00:00">08 Nov 2019, 18:31</time>
      </address>
      <p>مهاجم سوئدی به گفته رییس لیگ MLS قرار است برای میلان بازی کند.</p>
      <p>به گزارش ایسنا و به نقل از آس، درباره مقصد بعدی زلاتان ایبراهیموویچ در لیگ MLS خیلی صحبت می شود. مهاجم سوئدی ۳۸ سال دارد و پس از دو فصل درخشان در لس آنجلس گلکسی به دنبال چالش های جدید است. تیم هایی همچون بولونیا، فیورنتینا، منچستریونایتد، یوونتوس، بوکاجونیورز و میلان قصد دارند با این بازیکن باتجربه قرارداد امضا کنند. با این که هنوز چیزی قطعی نشده است اما روسونری ها برنده این رقابت شدند.</p>
      <p>دان گاربر، رییس لیگ MLS مقصد بعدی ایبراهیموویچ را فاش کرد و گفت: زلاتان ۳۸ سال دارد و قرار است با میلان، یکی از بهترین باشگاه های جهان قرارداد امضا کند.</p>
      <p>اظهارات گاربر سر و صدای زیادی به راه انداخت و همه متوجه شدند مهاجم سوئدی دیگر برای تیم لس آنجلس گلکسی بازی نخواهد کرد. ایبراهیموویچ برای این تیم در ۵۸ بازی توانست ۵۴ گل به ثمر برساند و ۱۵ پاس گل بدهد. با این حال لس آنجلس از کسب جام بازماند. این تیم از سال ۲۰۱۴ عنوانی به دست نیاورده بود و زلاتان قول جام داده بود.</p>
      <p>دومین دوره حضور ایبراهیموویچ در میلان</p>
      <p>مهاجم سوئدی در سال های ۲۰۱۰ تا ۲۰۱۲ پیراهن میلان را بر تن کرد. در این مدت ۶۷ گل به ثمر رساند و ۲۴ پاس گل داد. او این رکورد را در ۸۵ بازی به ثبت رساند. همچنین یک قهرمانی در سری آ ایتالیا به دست آورد و سوپرجام را فتح کرد.</p>
      <p>میلان اکنون در سری آ وضعیت خوبی ندارد و با یازده امتیاز در رتبه سیزدهم قرار دارد. این تیم تنها یازده بار گلزنی کرده و ۱۵ بار دروازه اش باز شده است.</p>
    </article>
  </body>
</html>