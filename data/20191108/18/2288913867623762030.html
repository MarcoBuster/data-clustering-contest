<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04707503"/>
    <meta property="og:site_name" content="De Standaard"/>
    <meta property="article:published_time" content="2019-11-08T18:47:00+00:00"/>
    <meta property="og:title" content="Jumbo en Hema gaan samenwerken"/>
    <meta property="og:description" content="De Nederlandse ketens Jumbo en Hema zijn van plan in België en Nederland commercieel samen te werken. Zo zouden Hema-artikelen in de Jumbo-winkels verkocht..."/>
  </head>
  <body>
    <article>
      <h1>Jumbo en Hema gaan samenwerken</h1>
      <address>
        <time datetime="2019-11-08T18:47:00+00:00">08 Nov 2019, 18:47</time>
      </address>
      <p>
        <b>De Nederlandse ketens Jumbo en Hema zijn van plan in België en Nederland commercieel samen te werken. Zo zouden Hema-artikelen in de Jumbo-winkels verkocht kunnen worden. Dat kondigen de beide ketens vrijdag aan. Volgens diverse media zouden er plannen zijn om tientallen Hema-winkels op toplocaties om te toveren tot Jumbo’s.</b>
      </p>
      <p>Met de verkoop van Hema-winkels aan Jumbo zou zo’n 100 miljoen euro gemoeid zijn, zeggen bronnen aan <i>Het Financiële Dagblad</i>. Op die manier zou Hema, dat kampt met een fikse schuldenlast, financieel weer wat lucht krijgen.</p>
      <p>De bedrijven zelf zeggen in een kort persbericht alleen dat ze onder andere denken aan het versterken van elkaars winkelnetwerk. Ook zouden er binnenkort Hema-artikelen in de schappen van Jumbo-winkels kunnen liggen. Voorts zou Hema mogelijk cosponsor worden van de schaats- en wielerploeg Team Jumbo-Visma. ‘Meer kunnen we er niet over zeggen’, zeggen de woordvoerders van beide ketens.</p>
      <p>‘De samenwerking komt voort uit de gedachte dat het aanbod van beide bedrijven elkaar goed aanvult’, klinkt het in het persbericht. Ze moet de marktpositie van beide ketens verder verbeteren.</p>
      <p>
        <b>Opmerkelijke krachtenbundeling</b>
      </p>
      <p>Het gaat momenteel om een principeakkoord. Tegen het einde van het jaar zou er meer duidelijkheid moeten zijn.</p>
      <p>De krachtenbundeling is opmerkelijk omdat Hema eerder nog een samenwerking aankondigde met Albert Heijn, de grote rivaal van Jumbo.</p>
      <p>Jumbo opende woensdag in het Limburgse Pelt zijn <a href="https://www.standaard.be/cnt/dmf20191105_04702597">eerste Belgische winkel</a>.</p>
    </article>
  </body>
</html>