<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/596450/anakoinosi-quoti-kop-agnoise-ton-pasp-kai-tis-podosfairistries-quot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T18:17:00+00:00"/>
    <meta property="og:title" content="ΑΝΑΚΟΙΝΩΣΗ: &quot;Η ΚΟΠ αγνόησε τον ΠΑ.Σ.Π. και τις ποδοσφαιρίστριες &quot;"/>
    <meta property="og:description" content="Ανακοίνωση εξέδωσε ο ΠΑ.Σ.Π, σχετικά με το θέμα που προέκυψε με την ΚΟΠ και την Εθνική Γυναικών.   Αναλυτικά:   Ο ΠΑ.Σ.Π. ουδέποτε..."/>
  </head>
  <body>
    <article>
      <h1>ΑΝΑΚΟΙΝΩΣΗ: "Η ΚΟΠ αγνόησε τον ΠΑ.Σ.Π. και τις ποδοσφαιρίστριες "</h1>
      <address><time datetime="2019-11-08T18:17:00+00:00">08 Nov 2019, 18:17</time> by <a rel="author">SigmaliveSportime</a></address>
      <p><b>Ανακοίνωση εξέδωσε ο ΠΑ.Σ.Π, σχετικά με το θέμα που προέκυψε με την ΚΟΠ και την Εθνική Γυναικών.<br/></b> <br/>Αναλυτικά:<br/> <br/>Ο ΠΑ.Σ.Π. ουδέποτε αναμίχθηκε σε συνωμοτικές μεθόδους και δραστηριότητες. Αντιθέτως, ήταν πάντοτε ξεκάθαρος με τις τοποθετήσεις του και τις θέσεις του ιδιαίτερα για τα ίσα δικαιώματα και τις σωστές εργασιακές συνθήκες.<br/> <br/>Η ΚΟΠ ήταν ενήμερη για το πρόβλημα που αντιμετώπιζαν οι ποδοσφαιρίστριες αλλά αγνόησε τόσο τον ΠΑ.Σ.Π. όσο και τις ίδιες για συνάντηση και συζήτηση, για επίλυση του προβλήματος της φυλετικής διάκρισης.<br/> <br/>Αυτό είχε ως αποτέλεσμα οι ποδοσφαιρίστριες να μεταβούν στην Φινλανδία για το δεύτερο επίσημο παιχνίδι τους με μόλις 15% από το συνολικό ποσό ημερήσιου επιδόματος που θα λάμβαναν εάν δεν ήταν γυναίκες αλλά άνδρες!<br/> </p>
      <ul>
        <li>
          <a href="https://www.sigmalive.com/sports/football/596424/kontra-kop-pasp-meta-apo-energeies-melon-tis-ethnikis-gynaikon">Κόντρα ΚΟΠ - ΠΑ.Σ.Π μετά από ενέργειες μελών της Εθνικής Γυναικών</a>
        </li>
      </ul>
      <p> <br/>Επίσης, για δεύτερο αγώνα αναγκάστηκαν να αγωνιστούν με ρουχισμό από υλικό ανδρικής ομάδας και με απαγόρευση ανταλλαγής της φανέλας με κάποιο αντίπαλο! Κάτι που δεν ισχύει όταν οι άνδρες παίζουν ποδόσφαιρο με την Εθνική.<br/> <br/>Εάν αυτό αποτελεί #EqualGame, τότε θα πρέπει να απολογηθούμε. Οι μέθοδοι εκφοβισμού προς τις ποδοσφαιρίστριες από μέλη της ΚΟΠ είναι απαράδεκτες. Τονίζουμε ότι κανένα μέτρο εκφοβισμού δεν θα γίνει αποδεκτό από τον ΠΑ.Σ.Π. και από την FIFPro.<br/> <br/>Να μην ανησυχούν στην ΚΟΠ. Η Φινλανδική ομοσπονδία έχει πλήρως διασφαλίσει ίσα δικαιώματα τόσο για τους άνδρες όσο και για τις γυναίκες και δεν παραβιάζει κανένα κανονισμό.<br/> <br/>Είμαστε περήφανοι για τις ποδοσφαιρίστριες μας, η κάθε διεκδίκηση ίσων δικαιωμάτων αποτελεί ιερό τους δικαίωμα και ζητάμε να σταματήσουν οι απειλές.<br/> <br/>Ο ΠΑ.Σ.Π. είναι έτοιμος και πρόθυμος να λύσει το θέμα μέσα από διάλογο και όχι με απειλές. Όσον αφορά τον φόβο για πρόστιμο από την UEFA, είμαστε σίγουροι ότι θα κατανοήσουν πού είναι το πρόβλημα.<br/> </p>
    </article>
  </body>
</html>