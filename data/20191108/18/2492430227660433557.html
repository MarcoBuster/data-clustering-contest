<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188307/Zwijndrecht-huldigt-parazwemmers-voor-hun-WK-prestaties"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-08T18:22:03+00:00"/>
    <meta property="og:title" content="Zwijndrecht huldigt parazwemmers voor hun WK-prestaties"/>
    <meta property="og:description" content="De Zwijndrechtse paralympische zwemmers Rogier Dorsman (20) en Chantalle Zijderveld (18) worden dinsdag 12 november door het gemeentebestuur gehuldigd voor hun bijzondere prestaties tijdens de WK Parazwemmen van afgelopen september in Londen. Zowel Dorsman als Zijderveld behaalde tijdens dit WK maar liefst vier medailles. Ook zwommen ze allebei nieuwe records."/>
  </head>
  <body>
    <article>
      <h1>Zwijndrecht huldigt parazwemmers voor hun WK-prestaties</h1>
      <address>
        <time datetime="2019-11-08T18:22:03+00:00">08 Nov 2019, 18:22</time>
      </address>
      <slideshow>
        <figure>
          <img src="https://imgr.rgcdn.nl/24ed5184b7554e30a43fd9179a91e233/opener/Rogier-Dorsman-met-gouden-medaille-tijdens-de-WK-parazwemmen-Foto-ANP.jpg?v=a6eoZO045-lOF-PJTNGIbQ2"/>
          <figcaption>Rogier Dorsman (met gouden medaille) tijdens de WK parazwemmen | Foto: ANP</figcaption>
        </figure>
        <figure>
          <img src="https://imgr.rgcdn.nl/4121d204ad1c4adcbfa44b9b00524fd8/opener/Chantalle-Zijderveld-tijdens-de-WK-parazwemmen-in-Londen-Foto-ANP.jpg?v=LExqBT4PHf7BGX9J-wOVyg2"/>
          <figcaption>Chantalle Zijderveld tijdens de WK parazwemmen in Londen | Foto: ANP</figcaption>
        </figure>
      </slideshow>
      <h4>De Zwijndrechtse paralympische zwemmers Rogier Dorsman (20) en Chantalle Zijderveld (18) worden dinsdag 12 november door het gemeentebestuur gehuldigd voor hun bijzondere prestaties tijdens de WK Parazwemmen van afgelopen september in Londen. Zowel Dorsman als Zijderveld behaalde tijdens dit WK maar liefst vier medailles. Ook zwommen ze allebei nieuwe records.</h4>
      <p>Dorsman zwom tijdens de wereldkampioenschappen vijf afstanden en behaalde op vier daarvan medailles: twee gouden en twee zilveren. Hij werd wereldkampioen op de 400 meter vrije slag en 200 meter wisselslag. Op de laatste afstand zwom hij een nieuw wereldrecord, terwijl hij op de 400 meter vrije slag een nieuw Europees record neerzette.</p>
      <p>Zijderveld won tweemaal goud op de 200 meter wisselslag en de 100 meter schoolslag. Op deze laatste afstand zwom ze ook een nieuw Europees record. Ook pakte zij een zilveren medaille op de 100 meter vrije slag en eenmaal behaalde Zijderveld brons op de 50 meter vrije slag.</p>
      <p>De huldiging vindt plaats in de Raadzaal van het gemeentehuis in de pauze van de begrotingsraad om 19:00 uur.</p>
    </article>
  </body>
</html>