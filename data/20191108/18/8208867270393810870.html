<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/08/news/rissa_tv_vauro_fascista_talk_rete_4-240620595/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T18:40:00+00:00"/>
    <meta property="og:title" content="Rissa in tv tra Vauro ed estremista di destra, il Pd: &quot;Mai in trasmissioni che incitano all'odio&quot;"/>
    <meta property="og:description" content="Ieri sera, su Rete 4, scontro quasi fisico tra il vignettista e un ospite, definito fascista dai social della stessa trasmissione, che ha minacciato una"/>
  </head>
  <body>
    <article>
      <h1>Rissa in tv tra Vauro ed estremista di destra, il Pd: "Mai in trasmissioni che incitano all'odio"</h1>
      <h2>Ieri sera, su Rete 4, scontro quasi fisico tra il vignettista e un ospite, definito fascista dai social della stessa trasmissione, che ha minacciato una giornalista. La reazione dei dem: "Non andremo più in questi programmi". Fratoianni: "Mediaset intervenga"</h2>
      <address>
        <time datetime="2019-11-08T18:40:00+00:00">08 Nov 2019, 18:40</time>
      </address>
      <p>Lo scontro è stato quasi fisico. Ieri sera nel programma <i>Dritto e rovescio</i>, condotto da Paolo Del Debbio su Rete 4, c'è stata una rissa tra il vignettista Vauro Senesi e un ospite della trasmissione: Brasile, che nello stesso account social di <i>Dritto e rovescio</i> viene definito "fascista" (il vero nome è Massimiliano Minnocci, estremista di destra del quartiere romano di Pietralata).</p>
      <figure>
        <iframe data-src="https://twitter.com/Drittorovescio_/status/1192565965139120130?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>In realtà Vauro provava a difendere la giornalista Francesca Fagnani, che era stata minacciata da Brasile: "Li faccio vedere io i film a lei, se viene nella mia borgata", ha detto con il tono dell'avvertimento. E Vauro l'ha affrontato fisicamente. Gli si è piantato davanti e ha gridato: "Queste sono minacce, fammelo vedere a me, fascio di merda. Minacce a una donna, siamo pazzi". Del Debbio è rimasto equidistante: "O vi riprendete o vi butto fuori tutti e due". "Ma come - ha obiettato il vignettista - ha minacciato una donna". Replica caduta nel vuoto. Il tutto in una trasmissione dedicata ai cori fascisti negli stadi e ai casi di violenza e intolleranza in città.<br/><br/><br/><br/>L'episodio, che si colloca in un contesto di odio e intelleranza crescenti in Italia, ha scatenato reazioni politiche. "Noi non accettiamo questi toni e queste minacce nei confronti degli ospiti - ha detto la deputata dem Debora Serracchiani - per questo ho proposto, assieme alle colleghe del Partito democratico, di disertare queste trasmissioni televisive che incitano all'odio e alla violenza. È ora di finirla". Frase scritta in un tweet e rilanciata dal segretario dem Nicola Zingaretti.<br/><br/>E Nicola Fratoianni di Sinistra italiana-Leu: "Mi auguro davvero che quello che i telespettatori hanno visto ieri sera su Rete4 non si ripeta mai più. Vedere una giornalista esser pesantemente apostrofata e minacciata da un figuro, famoso solo per i suoi arresti e i suoi tatuaggi di Hitler, senza che ci fosse una reazione degna di questo nome da parte del conduttore (eccetto la generosa reazione di  Vauro) dà il segno del livello a cui siamo arrivati in questo Paese". E ancora: "Mi auguro che anche i vertici di Mediaset se ne siano resi conto, e trovino i dovuti accorgimenti perché non si ripetano scene così disgustose. Cosi come gli organi di garanzia dei giornalisti prendano i dovuti provvedimenti."<br/><br/><br/><br/> </p>
    </article>
  </body>
</html>