<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683104/stis-24-ianouariou-i-diki-gia-tis-fonikes-plimmyres-sti-mandra"/>
    <meta property="og:site_name" content="enikos.gr"/>
    <meta property="article:published_time" content="2019-11-08T18:18:00+00:00"/>
    <meta property="og:title" content="Στις 24 Ιανουαρίου η δίκη για τις φονικές πλημμύρες στη Μάνδρα"/>
    <meta property="og:description" content="Στις 24 Ιανουαρίου 2020 θα γίνει η δίκη των κατηγορουμένων για τις φονικές πλημμύρες..."/>
  </head>
  <body>
    <article>
      <h1>Στις 24 Ιανουαρίου η δίκη για τις φονικές πλημμύρες στη Μάνδρα</h1>
      <address>
        <time datetime="2019-11-08T18:18:00+00:00">08 Nov 2019, 18:18</time>
      </address>
      <p>Στις 24 Ιανουαρίου 2020 θα γίνει η <a href="http://www.enikos.gr/society/678297/enochos-o-flaoutistas-gia-tin-apoplanisi-anilikon-sokaroun-oi-per">δίκη </a>των κατηγορουμένων για τις <a href="http://www.enikos.gr/politics/662510/eleftheri-choris-perioristikous-orous-i-dourou-gia-tis-fonikes-pl">φονικές πλημμύρες στη Μάνδρα</a>, τον Νοέμβριο του 2017.</p>
      <p>Οι κατηγορούμενοι θα κληθούν ενώπιον του Τριμελούς Πλημμελειοδικείου να λογοδοτήσουν για κατηγορίες που ανά περίπτωση αφορούν τα αδικήματα της πρόκλησης πλημμύρας από αμέλεια, ανθρωποκτονίας από αμέλεια κατά συρροή, σωματικών βλαβών και παραβίασης κανόνων οικοδομικής.</p>
      <p>Έρευνα για την τραγωδία στη Μάνδρα, κατά την οποία έχασαν τη ζωή τους 24 άνθρωποι, είχε διενεργήσει η εισαγγελέας Σωτηρία Παπαγεωργακοπούλου η οποία είχε καταλήξει στην άσκηση ποινικών διώξεων κατά περίπου 10 προσώπων. Μεταξύ αυτών, η πρώην περιφερειάρχης Αττικής, η πρώην δήμαρχος Μάνδρας, ο αρμόδιος αντιπεριφερειάρχης, αρμόδιοι υπάλληλοι των τεχνικών υπηρεσιών του Δήμου Μάνδρας, οι αρμόδιοι υπάλληλοι του Δασαρχείου Αιγάλεω αλλά και των Πολεοδομιών Αιγάλεω και Ελευσίνας καθώς και στελέχη φορέων του Δημοσίου.</p>
      <p>Τη δικογραφία, λόγω σοβαρότητας της υπόθεσης και της συρροής των αδικημάτων, είχε χειριστεί η 7η τακτική ανακρίτρια ενώπιον της οποίας απολογήθηκαν οι κατηγορούμενοι το περασμένο καλοκαίρι.</p>
      <p>Όπως αναφέρεται στο πόρισμα των Ελεγκτών Δημόσιας Διοίκησης που περιλαμβάνεται στη δικογραφία, στην περιοχή διαπιστώθηκαν δεκάδες παραβάσεις του νόμου και παραλείψεις ενεργειών με κορυφαίες την έλλειψη έργων αντιπλημμυρικής προστασίας. Καταγράφονται επίσης σοβαρότατοι παράγοντες που επέδρασαν στο τραγικό αποτέλεσμα, όπως η καταπάτηση ρεμάτων και η αυθαίρετη δόμηση μέσα σε αυτά από τον Δήμο Μάνδρας και ιδιώτες. Καταγράφονται συγκεκριμένα 39 αυθαίρετες κατασκευές εντός ρεμάτων, μεταξύ των οποίων δημοτικό αμαξοστάσιο, κέντρο διασκέδασης, βενζινάδικα, γήπεδο, κατοικίες και αποθήκες.</p>
      <p>Καταλογίζονται επίσης σοβαρότατες ευθύνες τόσο στις αρμόδιες υπηρεσίες της Πολεοδομίας Ελευσίνας όσο και στο Δασαρχείο Αιγάλεω το οποίο, σύμφωνα με τους ελεγκτές, καθυστέρησε τρία χρόνια να αποφανθεί αν είναι δασικές ή όχι περιοχές όπου έπρεπε να γίνουν έγκαιρα κρίσιμα για την περιοχή αντιπλημμυρικά έργα.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/682862/stis-18-dekemvriou-tha-synechistei-i-diki-tis-chrysis-avgis-aname%0A%20%20%20%20%0A"/>
        <a href="http://www.enikos.gr/society/682691/michaloliakos-den-edosa-entoli-gia-ti-dolofonia-fyssa-to-ematha-t%0A%20%20%20%20%0A"/>
        <a href="http://www.enikos.gr/society/682653/diekopi-i-diki-tou-artemi-sorra-o-katigoroumenos-arnithike-ti-met%0A%20%20%20%20%0A"/>
        <a href="http://www.enikos.gr/society/682661/entasi-me-synthimata-meta-tin-apologia-tou-michaloliakou-aima-tim%0A%20%20%20%20%0A"/>
        <a href="http://www.enikos.gr/society/682647/michaloliakos-eidan-tis-dimoskopiseis-kai-estisan-katigoritiria-a%0A%20%20%20%20%0A"/>
        <a href="http://www.enikos.gr/society/682601/archizei-sto-trimeles-efeteio-kakourgimaton-tis-athinas-i-diki-to%0A%20%20%20%20%0A"/>
        <a href="http://www.enikos.gr/society/682584/kleisti-i-leoforos-alexandras-logo-tis-dikis-tis-chrysis-avgis%0A%20%20%20%20%0A"/>
        <a href="http://www.enikos.gr/society/682554/diki-chrysis-avgis-simera-katathetei-o-michaloliakos%0A%20%20%20%20%0A"/>
        <a href="http://www.enikos.gr/society/681495/anoixan-oi-ouranoi-kai-stin-artemida-photo-anagnosti%0A%20%20%20%20%0A"/>
      </related>
    </article>
  </body>
</html>