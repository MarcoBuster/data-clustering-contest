<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/cherez-zhukova-u-harkovi-distalosya-chinovniku-yogo-oblili-zelenkoyu-foto-638768.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T18:21:21+00:00"/>
    <meta property="og:title" content="Через Жукова у Харкові дісталося чиновнику. Його облили зеленкою (фото)"/>
    <meta property="og:description" content="Постраждалий представляв сторону державної установи у судовому засіданні в Харківському апеляційному адміністративному суді"/>
  </head>
  <body>
    <article>
      <h1>Через Жукова у Харкові дісталося чиновнику. Його облили зеленкою (фото)</h1>
      <address>
        <time datetime="2019-11-08T18:21:21+00:00">08 Nov 2019, 18:21</time>
      </address>
      <h4>Постраждалий представляв сторону державної установи у судовому засіданні в Харківському апеляційному адміністративному суді</h4>
      <p>У Харкові невідомі напали на заступника директора юридичного департаменту Харківської міськради Костянтина Прокоп'єва і облили його зеленкою.</p>
      <p>Про це повідомляє пресслужба міської ради Харкова.</p>
      <p>«Інцидент стався після завершення засідання суду у справі про перейменування пр. Петра Григоренка в пр. Маршала Жукова, в ході якого Прокоп'єв виступав на боці харків'ян, які звернулися до Харківського міського голови Геннадія Кернеса з проханням повернути проспекту його історичну назву», - заявили у міськраді.</p>
      <p>Зазначається, що за словами Прокоп'єва, троє невідомих напали на нього ззаду і облили обличчя зеленкою, яка потрапила йому в око. При цьому він встиг сфотографувати одного з нападників.</p>
      <p>Прокоп'єва доставили на обстеження у Міську клінічну лікарню №14 ім. проф. Л. Гіршмана.</p>
      <p>«Харківська міська рада вимагає від правоохоронних органів оперативно розслідувати інцидент і винних притягнути до відповідальності», - заявили у міськраді.</p>
      <p>У свою чергу у Відділі комунікації поліції Харківської області повідомили, що правоохоронці розслідують хуліганські дії відносно чиновника міської ради.</p>
      <p>«В результаті події чоловік отримав опік очей. В лікарні потерпілому надали  медичну допомогу та відпустили», - розповіли в поліції.</p>
      <p>Зазначається, що постраждалий прибув до Київського відділу поліції та надав свідчення.</p>
      <p>«Повідомлення про те, що на вулиці Сумській троє невідомих облили зеленкою 56-річного працівника міськради, надійшло до Київського відділу поліції 8 листопада близько 14:45. Чоловік представляв сторону державної установи у судовому засіданні в Харківському апеляційному адміністративному суді. Після того, як він вийшов на вулицю, на нього напали невідомі», - повідомили в поліції.</p>
      <p>Слідчим відкрито кримінальне провадження за ч. 1 ст. 296 (хуліганство) Кримінального кодексу України. Працівники поліції встановлюють всі обставини події та осіб, причетних до злочину.</p>
      <p>У свою чергу представник Харківського антикорупційного центру, громадський активіст Володимир Рисенко повідомив у <a href="https://www.facebook.com/v.rysenko/posts/2538068743129855">Facebook</a>, що на засіданні 8 листопада Другий апеляційний адміністративний суд не задовольнив апеляцію міської ради Харкова щодо повернення проспекту Григоренка імені Жукова.</p>
      <p>«Ми виграли апеляцію по Жукову. Рішення набрало законної сили. Проспекту Жукова в Харкові не буде», - написав Рисенко.</p>
      <p>Раніше повідомлялося, що Окружний адміністративний суд <a href="https://glavcom.ua/country/society/sud-viznav-nezakonnim-pereymenuvannya-u-harkovi-prospektu-grigorenka-624063.html">визнав незаконним перейменування</a> проспекту Петра Григоренка на проспект маршала Жукова у Харкові. </p>
      <related>
        <a href="https://glavcom.ua/news/lishe-polovina-kandidativ-na-posadu-golovi-institutu-nacpamyati-zdali-angliysku-638701.html"/>
        <a href="https://glavcom.ua/news/kernes-zatroliv-zelenskogo-foto-638460.html"/>
        <a href="https://glavcom.ua/news/hlopec-u-harkovi-pidirvav-sebe-granatoyu-na-balkoni-638684.html"/>
      </related>
    </article>
  </body>
</html>