<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-chief-minister-yogi-takes-charge-as-soon-as-the-verdict-is-set-2839312.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T18:21:18+00:00"/>
    <meta property="og:title" content="Ayodhya verdict: सीएम योगी ने लोगों से की शांति और सौहार्द बनाए रखने की अपील"/>
    <meta property="og:description" content="रात आठ बजे के करीब जैसे ही फैसले की तारीख तय होने की जानकारी आई मुख्यमंत्री योगी आदित्यनाथ समेत पूरी सरकार सतर्क हो गई। मुख्यमंत्री ने खुद मोर्चा संभालते हुए प्रदेश के आला अधिकारियों की तुरंत बैठक..."/>
  </head>
  <body>
    <article>
      <h1>Ayodhya verdict: सीएम योगी ने लोगों से की शांति और सौहार्द बनाए रखने की अपील</h1>
      <address><time datetime="2019-11-08T18:21:18+00:00">08 Nov 2019, 18:21</time> by <a rel="author">हिन्दुस्तान टीम,लखनऊ</a></address>
      <p>रात आठ बजे के करीब जैसे ही फैसले की तारीख तय होने की जानकारी आई मुख्यमंत्री योगी आदित्यनाथ समेत पूरी सरकार सतर्क हो गई। मुख्यमंत्री ने खुद मोर्चा संभालते हुए प्रदेश के आला अधिकारियों की तुरंत बैठक बुला ली। सीएम प्रदेश के हालात की पल-पल की खबर लेते रहे। </p>
      <p>
        <b>मुख्यमंत्री</b>
      </p>
      <p>मुख्यमंत्री ने शुक्रवार की रात 8 बजे अपने आ‌वास पर कई देशों से आए न्यायाधीशों को भोज पर आमंत्रित किया था। भोज के दौरान ही सुप्रीम कोर्ट से खबर आ गई कि फैसला शनिवार की सुबह 10.30 बजे आएगा। मुख्यमंत्री जल्द भोज से फारिग हुए और मुख्य सचिव आरके तिवारी, डीजी इंटेलिजेंस भावेश कुमार, अपर मुख्य सचिव अवनीश कुमार अवस्थी और एडीजी कानून-व्यवस्था पीवी रामाशास्त्री को बुलाकर बैठक शुरू कर दी। इससे पहले मुख्यमंत्री ने प्रदेशवासियों से शांति व्यवस्था बनाए रखने की अपील की।</p>
      <p>
        <b>डीजीपी</b>
      </p>
      <p>डीजीपी ओपी सिंह आगरा में थे और देर रात लखनऊ के लिए रवाना हो गए। उन्होंने आगरा से ही प्रदेश के लोगों को लिए अपील जारी की और लोगों से आपसी भाईचारा व सौहार्द बनाए रखने को कहा। उन्होंने पुलिस अधीक्षकों के लिए बने व्हाट्सएप ग्रुप पर संदेश दिया कि पैदल गश्त तेज कर दी जाए और अधिकारी रात भर सड़कों पर रहें।</p>
      <p>
        <b>अपर मुख्य सचिव गृह</b>
      </p>
      <p>वहीं अपर मुख्य सचिव गृह अवनीश कुमार अवस्थी भी अपने कार्यालय से भी प्रदेश के डीएम ‌व एसपी से संपर्क कर पुलिस गश्त बढ़ाने के लिए निर्देश देते रहे। हालत यह रही कि उनके मोबाइल फोन लगातार बजते रहे और वह हर बार पुलिस अधिकारियों को गश्त तेज करने और लोगों से संपर्क करने की हिदायत देते रहे ताकि अफवाह फैलाने वालों को बल न मिले।</p>
      <p>
        <b>मुख्य सचिव</b>
      </p>
      <p>मुख्य सचिव आरके तिवारी भी सुरक्षा प्लान का ब्योरा लेकर मुख्यमंत्री आवास पहुंच गए। उन्होंने मुख्यमंत्री को एक बार फिर पूरे सुरक्षा प्रबंधों की जानकारी दी। वहीं एडीजी कानून-व्यवस्था पीवी रामाशास्त्री सभी संवेदनशील स्थानों हवाई अड्डों, बस अड्डों और स्टेशनों पर सुरक्षा इंतजामों का जायजा लेते रहे।</p>
    </article>
  </body>
</html>