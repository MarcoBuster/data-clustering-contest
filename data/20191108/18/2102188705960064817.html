<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/8/653513/"/>
    <meta property="og:site_name" content="Економічна правда"/>
    <meta property="article:published_time" content="2019-11-08T18:30:00+00:00"/>
    <meta property="og:title" content="Після старту ринку землі громади можуть отримати понад 7 мільйонів га сільгоспугідь"/>
    <meta property="og:description" content="7,2 мільйона гектарів землі буде передано в управління громад після відкриття ринку землі"/>
  </head>
  <body>
    <article>
      <h1>Після старту ринку землі громади можуть отримати понад 7 мільйонів га сільгоспугідь</h1>
      <address>
        <time datetime="2019-11-08T18:30:00+00:00">08 Nov 2019, 18:30</time>
      </address>
      <p>7,2 мільйона гектарів землі буде передано в управління громад після відкриття ринку землі.</p>
      <p>Про це з посиланням на дані Держгеокадастру повідомили в Громадській коаліції "За скасування земельного мораторію".</p>
      <p>Згідно з проектами земельної реформи, запропонованими урядом та парламентським комітетом з питань аграрної політики, державна земля має бути передана в управління громад. </p>
      <p>Після інвентаризації земельних ділянок сільськогосподарського призначення державної власності було виявлено, що громади контролюють 2,2 млн га сільгоспугідь, а держава - 7,2 млн. га. В лідерах опинилися Полтавська область, де держава володіє 476,3 тис га, Одеська - 459,3 тис га та Чернігівська - 417,7 тис га.</p>
      <p>За неповні чотири роки обсяги державних земель зменшилися на 10%, з 10,5 млн га до 9,4 млн. га.</p>
      <p>Нагадаємо, що після набрання чинності у 2002 році Земельного кодексу у підпорядкуванні місцевих громад залишилося лише близько 12% території України – землі, що розташовані здебільшого у межах населених пунктів. А 88% земель є вотчиною органів державної влади – Держгеокадастру, районних та обласних державних адміністрацій та Кабінету міністрів.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>З початку 2018 року йде процес передачі землі громадам.</i>
      </p>
      <p>
        <i>За рік 646 громад отримали майже 1,5 млн гектарів землі.</i>
      </p>
      <p>
        <i>На думку експертів, процес йде надто повільно, та на практиці громади стикаються з великою </i>
        <i>кількістю проблем та обмежень.</i>
      </p>
      <p>
        <i>Міністерство економічного розвитку, торгівлі та сільського господарства опублікувало для обговорення законопроект щодо обігу земель сільськогосподарського призначення.</i>
      </p>
      <p>
        <i>Відповідно до законопроекту, з 1 жовтня 2020 року скасовується заборона на продаж земель сільськогосподарського призначення.</i>
      </p>
      <p>
        <i>Можливість купувати землю буде в українських фізичних та юридичних осіб, територіальних громад та держави.</i>
      </p>
      <p>
        <i>Законопроектом передбачено переважне право орендаря на купівлю земельної ділянки.</i>
      </p>
      <p>
        <i>Концентрація землі у власності визначена на рівні 15% області та 0,5% країни</i>
      </p>
      <p>
        <i>Землі державної та комунальної власності будуть реалізовуватися на торгах. Стартова ціна продажу – нормативна грошова оцінка.</i>
      </p>
      <p>Читайте також: <b><i><a href="https://www.epravda.com.ua/publications/2019/09/20/651811/">Ринок землі Зеленського. Яким він буд</a></i><i><a href="https://www.epravda.com.ua/publications/2019/09/20/651811/">е</a></i></b></p>
      <p>Економічна правда</p>
    </article>
  </body>
</html>