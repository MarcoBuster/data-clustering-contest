<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/Aston-Martin-presenta-superbike-CV_0_2340366117.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T18:13:53+00:00"/>
    <meta property="og:title" content="Aston Martin presenta la seva primera moto, una ‘superbike’ amb 180 CV de potència"/>
    <meta property="og:description" content="El fabricant britànic presenta la flamant AMB 001, una moto de col·leccionisme de la qual només fabricarà 100 unitats per a tot el món"/>
  </head>
  <body>
    <article>
      <h1>Aston Martin presenta la seva primera moto, una ‘superbike’ amb 180 CV de potència</h1>
      <h2>El fabricant britànic presenta la flamant AMB 001, una moto de col·leccionisme de la qual només fabricarà 100 unitats per a tot el món</h2>
      <address><time datetime="2019-11-08T18:13:53+00:00">08 Nov 2019, 18:13</time> by <a rel="author">Ara Motor</a></address>
      <p>Cal reconèixer que per ser la primera moto de la història d'Aston Martin, l’AMB 001 és una autèntica obra d’art, una moto d’altes prestacions de la qual la marca britànica només fabricarà 100 unitats per a tot el món a un preu de 110.000 euros cadascuna.</p>
      <figure>
        <img src="https://motor.ara.cat/2019/11/08/imatges/Aston-Martin_2340376178_67230222_532x333.jpg"/>
        <figcaption>Aston Martin AMB 001 ​ / Aston Martin</figcaption>
      </figure>
      <p>De fet, la primera moto d’Aston Martin no és ben bé una moto desenvolupada del no-res pels responsables de la mítica marca de Londres, sinó que ha comptat amb la col·laboració del fabricant de motocicletes Brough Superior, que ha afegit els coneixements tècnics en l’evolució de l’AMB 001.</p>
      <figure>
        <img src="https://motor.ara.cat/2019/11/08/imatges/Motor-Aston-Martin_2340376182_67230537_532x347.jpg"/>
        <figcaption>Motor Aston Martin AMB 001 ​ / Aston Martin</figcaption>
      </figure>
      <p>Aquesta AMB 001 és una <i>superbike</i> d’infart, que no estarà homologada per circular pel carrer i que només podrà circular en un circuit tancat. La clau d’aquesta motocicleta espectacular és el seu motor de dos cilindres en V turbo que ofereix una potència de 180 CV.</p>
      <figure>
        <img src="https://motor.ara.cat/2019/11/08/imatges/Aston-Martin_2340376183_67230616_532x310.jpg"/>
        <figcaption>Aston Martin AMB 001 ​ / Aston Martin</figcaption>
      </figure>
      <p>A més, la nova AMB 001 utilitza un xassís de fibra de carboni i una forquilla de doble paral·lelogram associat amb diversos elements fabricats en titani i alumini per mantenir a ratlla el pes d’aquesta <i>superbike</i>, que promet un pes en buit de només 180 quilos, cosa que manté una<b> relació pes-potència ideal</b> (1:1), ja que cada cavall ha d’arrossegar només un quilo de pes.</p>
      <figure>
        <img src="https://motor.ara.cat/2019/11/08/imatges/Aston-Martin_2340376179_67230301_532x355.jpg"/>
        <figcaption>Aston Martin AMB 001 ​ / Aston Martin</figcaption>
      </figure>
      <p>Estèticament l’AMB 001 és una autèntica obra d’art que conjuga tradició i futurisme, gràcies a una estètica esportiva i elegant i una línia musculosa i contundent que aporten força visual al conjunt. A més, aquesta <i>superbike</i> manté els colors <i>stirling green</i> i <i>lime essence</i>, els colors de competició que tradicionalment ha utilitzat Aston Martin.</p>
      <figure>
        <img src="https://motor.ara.cat/2019/11/08/imatges/Aston-Martin_2340376181_67230458_532x319.jpg"/>
        <figcaption>Aston Martin AMB 001 ​ / Aston Martin</figcaption>
      </figure>
      <p>Desgraciadament, Aston Martin i Brough Superior només fabricaran 100 unitats d’aquesta joia, que es fabricaran a mà a la planta de Brough Superior a Tolosa, al sud de França. Tot i que el seu preu estarà al voltant dels 110.000 euros, impostos a part, Aston Martin compta amb vendre totes les unitats fabricades i espera entregar les primeres unitats a finals del 2020.</p>
    </article>
  </body>
</html>