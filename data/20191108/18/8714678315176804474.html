<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/trond-giske--jeg-matte-ut-av-det/"/>
    <meta property="og:site_name" content="Kampanje"/>
    <meta property="article:published_time" content="2019-11-08T18:09:42+00:00"/>
    <meta property="og:title" content="Trond Giske: – Jeg måtte ut av det"/>
    <meta property="og:description" content="Giske sier i dag at medietrykket gjorde det umulig for ham å fortsette som nestleder i Arbeiderpartiet."/>
  </head>
  <body>
    <article>
      <h1>Trond Giske: – Jeg måtte ut av det</h1>
      <address>
        <time datetime="2019-11-08T18:09:42+00:00">08 Nov 2019, 18:09</time>
      </address>
      <p>
        <b>Giske sier i dag at medietrykket gjorde det umulig for ham å fortsette som nestleder i Arbeiderpartiet.</b>
      </p>
      <p>Trond Giske sier mediepresset gjorde det umulig å fortsette som nestleder i Arbeiderpartiet. Da han trakk seg som nestleder i januar 2018, var varslene mot ham ennå ikke ferdigbehandlet i partiet.</p>
      <p>Men pressen gjorde det umulig å fortsette, ifølge ham selv.</p>
      <p>- Det var til da cirka 3.000 medieoppslag som gjorde at det ikke var mulig å stå i det lenger. Jeg måtte ut av det på en eller annen måte, sa Giske på den nordnorske mediekonferansen Svarte Natta fredag.</p>
      <p>Mediekonferansen har fått kritikk for å ha invitert Trond Giske til paneldebatten, hvor han skulle fortelle hvordan det var å stå i mediestormen da varslene mot ham kom. Det er første gang Giske debatterer Metoo offentlig.</p>
      <p>Kommentator<b> Hege Ulstein</b> i Dagsavisen skulle delta i panelet, men trakk seg i protest da hun så hvordan debatten var lagt opp. «Jeg ble invitert til og takket ja til en pressedebatt om metoo. Det har utviklet seg til noe som kan se ut som et Giske-show. Det takker jeg nei til», skrev Ulstein på Facebook.</p>
      <p>Svarte Nattas styreleder <b>Amund Trellevik</b> har for sin del vist til at Giske vil bli konfrontert med et sterkt panel og en sal med 300 journalister og redaktører. Ifølge ham kan det fort bli ubehagelig for Ap-politikeren.</p>
      <p>Arbeiderpartiet konkluderte med at Giske i flere av sakene hadde brutt partiets interne retningslinjer mot seksuell trakassering. Giske har beklaget upassende og ubehagelige hendelser, men også bestridt innholdet i enkelte av varslene.</p>
    </article>
  </body>
</html>