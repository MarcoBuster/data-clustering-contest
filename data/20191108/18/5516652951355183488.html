<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425387/stoxeymenh-symmetoxh-toy-dhmoy-patmoy-sth-diethnh-ekthesh-wtm-2019"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T18:25:01+00:00"/>
    <meta property="og:title" content="Στοχευμένη συμμετοχή του δήμου Πάτμου στη Διεθνή Έκθεση WTM 2019"/>
    <meta property="og:description" content="Έντονο ήταν το «αποτύπωμα» που άφησε ο Δήμος Πάτμου στη διεθνή έκθεση τουρισμού World Travel Market που έλαβε χώρα από τις 4 έως τις 6 Νοεμβρίου 2019 στο Λονδίνο."/>
  </head>
  <body>
    <article>
      <h1>Στοχευμένη συμμετοχή του δήμου Πάτμου στη Διεθνή Έκθεση WTM 2019</h1>
      <address>
        <time datetime="2019-11-08T18:25:01+00:00">08 Nov 2019, 18:25</time>
      </address>
      <p>
        <b>Έντονο ήταν το «αποτύπωμα» που άφησε ο Δήμος Πάτμου στη διεθνή έκθεση τουρισμού World Travel Market που έλαβε χώρα από τις 4 έως τις 6 Νοεμβρίου 2019 στο Λονδίνο.</b>
      </p>
      <p>Με σημείο αναφοράς το πρωτότυπο όσο και εντυπωσιακό περίπτερο της Περιφέρειας Νοτίου Αιγαίου, ο Δήμος Πάτμου εκπροσωπήθηκε δυναμικά από τον Αντιδήμαρχο Τουρισμού κ. Νικήτα Τσαμπαλάκη ο οποίος και έθεσε τις νέες βάσεις για την οργανωμένη πλέον παρουσία σε καθιερωμένες εκθέσεις τουρισμού.</p>
      <p>Ιδιαίτερα γόνιμες και αξιόλογες ήταν οι επαφές του κ. Τσαμπαλάκη, τόσο με τον Υπουργό Τουρισμού κ. Χάρη Θεοχάρη όσο και με τον Περιφερειάρχη Νοτίου Αιγαίου κ. Γιώργο Χατζημάρκο με σκοπό την ενίσχυση των προσπαθειών του Δήμου του νησιού από κορυφαίους φορείς σε διάφορα πεδία.</p>
      <figure>
        <img src="https://www.rodiaki.gr/medias/2019/11/07/f938f43c596d7cef3407d85d647b6fd6.jpg"/>
      </figure>
      <p>Επιπλέον, ο κ. Τσαμπαλάκης συμμετείχε σε προγραμματισμένες συναντήσεις με εξειδικευμένους επαγγελματίες, δημοσιογράφους και bloggers από Ευρώπη, ΗΠΑ και άλλες αγορές όπως η Τουρκία και παρείχε σφαιρική ενημέρωση για το πολυδιάστατο «προϊόν» της Πάτμου.</p>
      <p>Το θρησκευτικό στοιχείο, η ιστορία, οι μοναδικές φυσικές ομορφιές, οι δραστηριότητες και το εύρος επιλογών, προσέλκυσαν το ενδιαφέρον των δεκάδων επισκεπτών του περιπτέρου αλλά και των συμμετεχόντων στα επαγγελματικά ραντεβού, ενώ η επικοινωνία θα συνεχίσει μετά την έκθεση για τη διερεύνηση ευκαιριών συνεργασίας.</p>
      <p>Όπως μάλιστα απάντησε ο Αντιδήμαρχος σε ερώτηση δημοσιογράφου σχετικά με τις πρώτες του σκέψεις για τον προορισμό, «με κορυφαία προτεραιότητα την τουριστική ανάπτυξη με ποιοτικούς όρους, στόχος της νέας Δημοτικής Αρχής είναι η αξιοποίηση δικτυώσεων και σύγχρονων μεθόδων προβολής για την ενίσχυση της εξωστρέφειας της Πάτμου με όλα τα ιδιαίτερα στοιχεία της».</p>
      <p>Τέλος, αξίζει να σημειωθεί η σημαντική εθελοντική βοήθεια της κυρίας Μαρίας Καμίτση, για τη διανομή προωθητικού υλικού και την εξυπηρέτηση των επισκεπτών του περιπτέρου του Δήμου, καθ’ όλη τη διάρκεια της έκθεσης.</p>
      <figure>
        <img src="https://www.rodiaki.gr/medias/2019/11/07/a81aca56a84d6aaa775a00da8b50f382.jpg"/>
      </figure>
    </article>
  </body>
</html>