<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/08/berlin-oshte-vijda-jivota-dvoino-30-g-sled-padaneto-na-stenata.428880"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T18:00:00+00:00"/>
    <meta property="og:title" content="Берлин още вижда живота двойно 30 г. след падането на Стената"/>
    <meta property="og:description" content="Два зоопарка, две телевизионни кули, две летища, два футболни отбора | Dnes.bg"/>
  </head>
  <body>
    <article>
      <h1>Берлин още вижда живота двойно 30 г. след падането на Стената</h1>
      <h2>Два зоопарка, две телевизионни кули, две летища, два футболни отбора</h2>
      <address><time datetime="2019-11-08T18:00:00+00:00">08 Nov 2019, 18:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Две зоологически градини, две телевизионни кули, две летища, два футболни отбора - Берлин бе сцена за наддаване между двете Германии, което създаде дубликати, оцелели и до днес - 30 години след падането на Стената.</p>
      <p>"Двете страни се състезаваха кой ще възстанови Берлин най-добре и най-бързо", обясни пред Франс прес Хано Хохмут, изследовател в Потсдамския институт за съвременна история.<br/><b><br/>Най-големият зоопарк срещу най-богатия</b></p>
      <p>В бившия Източен Берлин, в луксозния квартал Фридрихсфелде, все още се намира най-голямата зоологическа градина в Европа - Тирпарк. Далеч не така реномиран и богат като западния си аналог Зоологишер Гартен, източноберлинският зоопарк бе създаден през 1955 г., за да конкурира внушителния си съсед, построен един век по-рано, през 1844 г.</p>
      <p>В тази зоологическа градина бяха представени над 120 животински вида, част от които с произход от Източния блок. След обединението на Германия двете градини полагат усилия за възможно най-тясно сътрудничество.</p>
      <p>
        <b>Две телевизионни кули . . .</b>
      </p>
      <p>За Берлин тя е това, което е Айфеловата кула за Париж - извисилата се над Александерплац в бившия Източен Берлин Телевизионна кула е туристически символ на столицата от самото си построяване през 1969 г.</p>
      <p>Дълго време обаче конструкцията й се използва за пропаганда: "Съветският блок се опитваше всякак да демонстрира големите си успехи. И неслучайно формата на Фернзетурм копира тази на сателит, на съветския Спутник", посочва Хано Хохмут.</p>
      <p>Антената, висока 368 метра, все още излъчва сигнал; не такъв обаче е случаят с по-малката й сестра Берлинер Функтурм, разположена в западния квартал Вестенд. Както впрочем и във Фернзетурм, в "малката" 150-метрова стоманена кула работи днес гурме ресторант.</p>
      <p><b>. . . и 3 опери в един и същи град<br/></b><br/>Повече от столетие вече столицата разполага с три оперни театъра.<br/>Реновирането на Дойче Опер, частично разрушена по време на Втората световна война, приключва през 1961 г. - месец и половина след появата на Стената. Навремето тя е единствената опера в западната част и се нарежда сред най-значимите културни обекти във ФРГ.</p>
      <p>Впоследствие се откриват и две опери в бившия Източен Берлин - Щаатсопер на Унтер ден Линден с диригент Даниел Баренбойм, а на няколкостотин метра оттам - Комише Опер.</p>
      <p>
        <b>Летищата очакват (хипотетично) обединение</b>
      </p>
      <p>В края на Втората световна война стратегическите обекти, включително летищата, са превърнати в развалини.</p>
      <p>Източноберлинското летище Шьонефелд успява да нагоди няколко писти и площадка с необходимите съоръжения. Но заради съветската блокада американските и френските съюзници с помощта на германски персонал успяват за 90 дни да изградят на северозапад новото летище Тегел, за да подпомага "въздушния мост", който снабдява западната част от града през 1948-1949 г., и да допълва летище Темпелхоф, превърнато след време в парк за берлинчани.</p>
      <p>Останалите две все още се използват в очакване да бъде открито летище Берлин-Бранденбург Вили Бранд, което трябваше да започне работа през 2012 г. Срокът постоянно е отлаган заради множество конструктивни дефекти и превишаване на разходите - накрая хората взеха да се съмняват ще видят ли проекта изпълнен изобщо.<br/><b><br/>Берлинско дерби в Бундеслигата</b></p>
      <p>Денят 27 май 2019 г. ще остане завинаги в паметта на берлинските футболни фенове. Създаден през 1966 г. в източната част, ФК Унион Берлин за пръв път се класира тогава за Първа Бундеслига - най-високото ниво в германския футбол.</p>
      <p>Клубът, играещ с екипи в червено и бяло, разполага с малък стадион в източен квартал на града, главно с правостоящи места, и претендира, че все още брани работническите традиции и антифашистките ценности. Дербитата срещу западния му съперник Херта Берлин, основан през 1892 г. и ветеран на Бундеслигата, използващ легендарния Олимпийски стадион, се очертават горещи.<br/> </p>
      <p>/БТА/<br/> </p>
      <related>
        <h4>Още по темата</h4>
        <a href="https://www.dnes.bg/rusia/2019/11/06/padaneto-na-berlinskata-stena-kogato-moskva-podade-ryka-na-zapada.428772"/>
        <a href="https://www.dnes.bg/world/2019/11/04/sled-30-g-studenata-voina-otnovo-se-zavryshta-granicite-se-vryshtat.428509"/>
        <a href="https://www.dnes.bg/world/2019/11/04/30-godini-sled-promenite-iztochna-evropa-e-pritesnena-za-demokraciiata.428511"/>
        <a href="https://www.dnes.bg/world/2019/11/02/kontrastyt-mejdu-iztochna-i-zapadna-germaniia-ima-go-i-30-g-po-kysno.428207"/>
      </related>
    </article>
  </body>
</html>