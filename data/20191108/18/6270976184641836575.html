<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/zelenskyj-pidpysav-zminy-do-derbyudzhet/"/>
    <meta property="og:site_name" content="Рубрика"/>
    <meta property="article:published_time" content="2019-11-08T18:56:21+00:00"/>
    <meta property="og:title" content="Зеленський підписав зміни до держбюджету"/>
    <meta property="og:description" content="Президент України Володимир Зеленський підписав Закон «Про внесення змін до Закону України «Про Державний бюджет України на 2019 рік» № 265-ІХ, ухвалений Верховною Радою 31 жовтня 2019 року. Про це повідомила пресслужба президента. Закон має на меті забезпечити вирішення важливих соціальних питань та ефективне використання коштів державного бюджету в процесі його виконання у поточному році. […]"/>
  </head>
  <body>
    <article>
      <h1>Зеленський підписав зміни до держбюджету</h1>
      <address><time datetime="2019-11-08T18:56:21+00:00">08 Nov 2019, 18:56</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/09/03ea3e8cdcd6c52a111e49e23f403025_1559319546_extra_large-620x420.jpg"/>
      </figure>
      <p>
        <b>
          <b>Президент України Володимир Зеленський підписав Закон «Про внесення змін до Закону України «Про Державний бюджет України на 2019 рік» № 265-ІХ, ухвалений Верховною Радою 31 жовтня 2019 року.</b>
        </b>
      </p>
      <p>Про це <a href="https://president.gov.ua/news/prezident-pidpisav-zmini-do-derzhbyudzhetu-na-2019-rik-sho-p-58293?fbclid=IwAR0cwaubZGXfaBlmi6aMFmq9jWRgjPPbNMBGLLtSIPeNiE1HwQ75fXyxwzA">повідомила</a> пресслужба президента.</p>
      <p>Закон має на меті забезпечити вирішення важливих соціальних питань та ефективне використання коштів державного бюджету в процесі його виконання у поточному році.</p>
      <p>Зокрема, документом передбачене зменшення дохідної частини бюджету на 18,8 млрд грн та видаткової частини – на 19,1 млрд грн, а також збільшення обсягу надання кредитів з державного бюджету на 1,4 млрд грн та дефіциту держбюджету – на 1,1 млрд грн.</p>
      <p>Законом збільшено видатки за такими бюджетними програмами:</p>
      <ul>
        <li>1 млрд грн – для виплати заробітної плати шахтарям і недопущення відключення шахт від електропостачання;</li>
        <li>1,4 млрд грн – для підвищення рівня грошового забезпечення військовослужбовців;</li>
        <li>500 млн грн – для фінансового забезпечення ліквідації наслідків надзвичайних ситуацій у разі їхнього настання (резервний фонд);</li>
        <li>787 млн грн – на заходи із соціальної, трудової та професійної реабілітації осіб з інвалідністю;</li>
        <li>354,6 млн грн – для фінансування соціального захисту громадян, які постраждали внаслідок Чорнобильської катастрофи;</li>
        <li>300 млн грн – на надання державної підтримки для будівництва (придбання) доступного житла.</li>
      </ul>
      <p>Також закон дозволяє місту Києву не повертати до державного бюджету частину зобов’язань Київської міської ради в обсязі видатків міського бюджету, передбачених у 2019 році на будівництво ділянки Сирецько-Печерської лінії метрополітену від станції «Сирець» на житловий масив Виноградар.</p>
      <p>Закон набирає чинності з дня, наступного за днем його опублікування.</p>
    </article>
  </body>
</html>