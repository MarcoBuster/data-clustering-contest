<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/ministr-kralev-otlichi-kikboksorite-ni-406222.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T18:42:29+00:00"/>
    <meta property="og:title" content="Министър Кралев отличи кикбоксьорите ни"/>
    <meta property="og:description" content="Националите ни спечелиха 4 медала – 2 сребърни и 2 бронзови в Сараево"/>
  </head>
  <body>
    <article>
      <h1>Министър Кралев отличи кикбоксьорите ни</h1>
      <address><time datetime="2019-11-08T18:42:29+00:00">08 Nov 2019, 18:42</time> by <a rel="author">Димитър Душков</a></address>
      <p>За мен бе удоволствие да наградя с почетни плакети на ММС медалистите от Световното първенство по кикбокс в стиловете лоу кик, К1 и лайт контакт. Това написа министърът на спорта Красен Кралев във Facebook.</p>
      <p>На шампионата в Сараево (Босна и Херцеговина) националите ни спечелиха 4 медала – 2 сребърни и 2 бронзови. Световни вицешампиони в стил лоу кик станаха Доброслав Радев (кат. до 71 кг) и Димитър Пенчев (кат. до 67кг). В стил лайт контакт Василена Йорданова завоюва бронзовото отличие при 50-килограмовите, а Теодор Христов (кат. до 75 кг) добави още един бронз в стил К1. В Световното първенство взеха участие общо 754 състезатели от 58 държави, като в отделните дисциплини и категории участваха по над 20 кикбоксьори.</p>
      <p>Председателят на Българската конфедерация по кикбокс и муай тай Галин Димов заяви, че е изключително доволен от представянето на състезателите. Той подчерта, че отборът е съставен от много млади бойци, които участват за първи път при мъжете и жените. Димов сподели още, че успехите на нашите кикбоксьори са забележителни и че конфедерациятa ще положи големи усилия, за да продължи тяхното развитие.</p>
      <p>Специален гост на срещата беше 8-годишният Божидар Джермански от Дупница. Божидар страда от аутизъм, но именно чрез спорт се опитва да преодолее тази диагноза. Вече 2 години той тренира кикбокс в родния си град. Запознах Божидар с част от своята работа и му подарих ръкавици, с които да практикува любимия си спорт. Малкият състезател ме покани на гала вечер по кикбокс в Дупница, която ще се проведе на 30 ноември и ми подари първите си ръкавици.</p>
      <p>Почетни плакети връчих още на националния селекционер Станислав Бахчеванов и на треньорите Камен Пенчев, Кирил Чакъров и Калин Мирчев.</p>
      <p>В края на ноември стартира и шампионатът на планетата в другите три стила – фул контакт, кик лайт контакт и пойнтфайтинг, който ще се проведе в Анталия, Турция.</p>
    </article>
  </body>
</html>