<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Mossos-presents-organismes-internacionals-Europol-CITCO-competicio-cossos_0_2340366154.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T18:53:30+00:00"/>
    <meta property="og:title" content="Els Mossos reclamen ser presents als organismes internacionals com l'Europol"/>
    <meta property="og:description" content="El cap de la policia defensa que &quot;s'ha de superar la competició entre cossos&quot;"/>
  </head>
  <body>
    <article>
      <h1>Els Mossos reclamen ser presents als organismes internacionals com l'Europol</h1>
      <h2>El cap de la policia defensa que "s'ha de superar la competició entre cossos"</h2>
      <address>
        <time datetime="2019-11-08T18:53:30+00:00">08 Nov 2019, 18:53</time>
      </address>
      <p>El cap dels Mossos d'Esquadra, el comissari en cap Eduard Sallent, ha reclamat que la policia catalana sigui present als organismes internacionals. En la clausura d'aquest divendres de les cinquenes jornades sobre el crim organitzat, Sallent ha defensat que s'ha de trobar un model "en el qual tots els cossos sumem". Segons el cap de la policia catalana, "és necessari trobar una solució perquè els Mossos participin" en aquest tipus d'organismes, com l'Europol.</p>
      <p>Encara que el cos avança <a href="https://www.ara.cat/tema_del_dia/Mossos-Europol-17-A_0_2290571052.html">per tenir accés al canal de comunicacions SIENA</a>, un sistema de transmissió d'informació entre les policies dels estats membres europeus, també vol comptar amb representació directa a l'Europol. "Hem de superar la competició entre cossos per passar a l'àmbit de la col·laboració, amb l'objectiu de lluitar contra les enormes capacitats del crim organitzat", ha assegurat Sallent.</p>
      <figure>
        <img src="https://www.ara.cat/2019/08/17/tema_del_dia/Agents-Mossos-Esquadra-antiterrorista-Rambla_2290581041_64876506_117x66.jpg"/>
      </figure>
      <p>
        <a href="https://www.ara.cat/tema_del_dia/Mossos-Europol-17-A_0_2290571052.html">Els Mossos posen un peu a l’Europol dos anys després del 17-A</a>
      </p>
      <p>El comissari en cap ha posat l'exemple de l'òrgan espanyol de coordinació antiterrorista, el CITCO, on els Mossos <a href="https://www.ara.cat/politica/Mossos-seran-organ-coordinacio-antiterrorista_0_2083591797.html">són membres de ple dret</a> des de l'octubre de l'any passat. "La col·laboració policial s'ha corroborat amb la integració al CITCO. Ningú té la solució unilateral, és necessari treballar amb la resta de cossos", ha considerat Sallent.</p>
      <figure>
        <img src="https://www.ara.cat/2018/09/07/tema_del_dia/Quim-Torra-Fernando-Grande-Marlaska-Miquel_2084201645_56537586_117x66.jpg"/>
      </figure>
      <p>
        <a href="https://www.ara.cat/politica/Mossos-seran-organ-coordinacio-antiterrorista_0_2083591797.html">Els Mossos seran membres de ple dret a l’òrgan contra el terrorisme</a>
      </p>
      <p>Pel que fa a les jornades sobre el crim organitzat, que s'han fet aquesta setmana, els Mossos han apuntat que el 2018 van desarticular 111 xarxes criminals amb uns 1.000 detinguts. El 50% dels arrestats no tenien antecedents policials, cosa que demostra una capacitat de reclutament de nous delinqüents per part dels grups criminals. 33 de les xarxes desarticulades estaven relacionades amb el cultiu i el tràfic de marihuana.</p>
      <p>El cap de la Comissaria General d'Investigació Criminal dels Mossos, el comissari Rafel Comes, ha explicat que per neutralitzar tant l'economia del crim organitzat com els delinqüents cal impulsar la investigació de l'estructura econòmica i financera dels grups. "Es treballarà per establir un pla estratègic en la lluita contra l'enriquiment il·lícit de les organitzacions que tinguin com a objectiu el blanqueig de capitals", ha assegurat Comes.</p>
    </article>
  </body>
</html>