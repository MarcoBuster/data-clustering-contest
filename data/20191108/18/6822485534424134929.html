<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817071.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T18:14:00+00:00"/>
    <meta property="og:title" content="اجبار میلیاردرهای سعودی برای خرید سهام آرامکو"/>
    <meta property="og:description" content="عربستان سعودی با قلدری، شهروندان ثروتمند این کشور را وادار کرده در رویداد عرضه اولیه عمومی سهام آرامکو، سهام این شرکت نفتی را خریداری کنند."/>
  </head>
  <body>
    <article>
      <h1>اجبار میلیاردرهای سعودی برای خرید سهام آرامکو</h1>
      <address>
        <time datetime="2019-11-08T18:14:00+00:00">08 Nov 2019, 18:14</time>
      </address>
      <p>عربستان سعودی با قلدری، شهروندان ثروتمند این کشور را وادار کرده در رویداد عرضه اولیه عمومی سهام آرامکو، سهام این شرکت نفتی را خریداری کنند.</p>
      <p>به گزارش ایسنا، فوربس به نقل از منابع آگاه نوشت: شهروندان عربستان سعودی که از آنها خواسته شده است سهام آرامکو را خریداری کنند شامل خانواده ثروتمند العلیان که با آرامکو رابطه دارند و همچنین شاهزاده الولید بن طلال که در سال ۲۰۱۷ با دارایی ۱۸.۷ میلیارد دلار، چهل و پنجمین فرد ثروتمند دنیا شناخته شده بود، هستند.</p>
      <p>خانواده العلیان سرگرم بررسی سرمایه‌گذاری به ارزش صدها میلیون دلار در سهام آرامکو هستند. سایر سرمایه‌گذارانی که از آنها برای مشارکت در خرید سهام آرامکو دعوت شده است، شامل خانواده المجدوعی و طایفه الترکی هستند که هر دو منابع مالی قابل توجهی دارند. انتظار می‌رود این نامهای بزرگ در آرامکو سرمایه‌گذاری داشته باشند.</p>
      <p>انتظار می‌رود سرمایه‌گذاران کوچکتر هم سرمایه‌گذاری کند حتی اگر لازم باشد از بانکها وام ارزان بگیرند و شایعاتی وجود دارد مبنی بر این که بانکها هم تمایل کنند چنین وامهایی را عرضه کنند.</p>
      <p>اما فارغ از وعده عرضه سهام آرامکو و جمع کردن سرمایه‌گذاران  و بانکها، تاریخ عرضه اولیه سهام آرامکو هنوز قطعی نبوده و فاقد جزئیات است.</p>
      <p>بر اساس گزارش اویل پرایس، اطلاعیه آرامکو درباره عرضه سهام روز شنبه منتشر خواهد شد و انتظار می‌رود فروش سهام این غول نفتی دولتی در بازار داخلی عربستان در دسامبر انجام گیرد.</p>
      <p>آرامکو در کسب و کار نفت، یک غول بزرگ به شمار می‌رود و به تنهایی حدود یک دهم از نفت جهان را تولید می‌کند. این شرکت سال میلادی گذشته ۱۱۱ میلیارد دلار درآمد خالص داشت که تقریبا دو برابر سود اپل و بسیار بالاتر از رقیبانی مانند اکسون موبیل و رویال داچ شل بود. اما عرضه اولیه عمومی سهام آرامکو برخلاف اهداف بلندپروازانه عربستان پیش خواهد رفت. محمد بن سلمان، ولیعهد عربستان سعودی زمانی که در سال ۲۰۱۶ برنامه فروش سهام آرامکو را اعلام کرد، گفته بود این شرکت حدود دو تریلیون دلار ارزش خواهد داشت و عرضه سهام تا سال ۲۰۱۷ انجام می‌گیرد و سهام این شرکت علاوه بر بازار داخلی، در بازارهای بین المللی مانند نیویورک، لندن یا نیویورک معامله خواهد شد. اما بانکدارانی که در این زمینه فعالیت می‌کنند به دولت عربستان سعودی اظهار کرده‌اند که سرمایه‌گذاران احتمالا ارزش آرامکو را ۱.۵ تریلیون دلار ارزش گذاری می‌کنند.</p>
      <p>بر اساس خبر جداگانه دیگری که رویترز منتشر کرد، کریل دیمیتریف، مدیر صندوق سرمایه‌گذاری دولتی روسیه اعلام کرد که صندوق سرمایه‌گذاری روسیه-چین تلاش دارد سرمایه‌گذاران چینی را برای عرضه اولیه عمومی سهام آرامکو جذب کند. با این حال وی گفت: انتظار نمی‌رود روسیه سرمایه‌گذاری قابل توجهی در این رویداد داشته باشد زیرا پیش از این حضور قابل توجهی در بخش نفت و گاز داشته است.</p>
    </article>
  </body>
</html>