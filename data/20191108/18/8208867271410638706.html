<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/salute/medicina-e-ricerca/2019/11/08/news/dal_vaccino_al_lavaggio_delle_mani_i_consigli_oms_per_proteggersi_dall_influenza-240619392/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T18:17:00+00:00"/>
    <meta property="og:title" content="Dal vaccino al lavaggio delle mani, i consigli Oms per proteggersi dall'Influenza"/>
    <meta property="og:description" content="Le semplici azioni raccomandate dall'Organizzazione mondiale della sanità per evitare il contagio"/>
  </head>
  <body>
    <article>
      <h1>Dal vaccino al lavaggio delle mani, i consigli Oms per proteggersi dall'Influenza</h1>
      <h2>Le semplici azioni raccomandate dall'Organizzazione mondiale della sanità per evitare il contagio</h2>
      <address>
        <time datetime="2019-11-08T18:17:00+00:00">08 Nov 2019, 18:17</time>
      </address>
      <p><b>GINEVRA</b> - Dal vaccino al lavaggio attento delle mani; dall'evitare di toccare occhi, naso e bocca all'evitare di stare vicino a persone malate fino a stare a casa nel caso in cui si rimane contagiati. Queste sono le 5 semplici azioni raccomandate dall'Organizzazione mondiale della sanità (Oms) per proteggersi dall'<a href="https://www.repubblica.it/argomenti/influenza">influenza</a>. "I sintomi influenzali più comuni - si legge sul sito - includono febbre, tosse secca, mal di testa, dolori muscolari e articolari, mal di gola e naso che cola". Ogni anno milioni di persone vengono colpiti dall'influenza.<br/><br/>La maggior parte guarisce entro una settimana, ma per pochi sfortunati, l'influenza può essere mortale. "Le epidemie influenzali stagionali si verificano in genere nel tardo autunno e in inverno, quindi possiamo anticiparle e prepararci di conseguenza", dice l'Oms. Il primo consiglio è vaccinarsi. "<b>La vaccinazione annuale é il modo più efficace per proteggersi dall'influenza</b> e da gravi complicazioni", dice l'Oms. "La vaccinazione è particolarmente importante per le donne in gravidanza, in qualsiasi fase della gravidanza. E' anche fondamentale - continua - per i bambini dai 6 mesi ai 5 anni, le persone anziane, le persone che soffrono di patologie croniche e per gli operatori sanitari".<br/><br/>Altra regola è quella di <b>lavarsi le mani regolarmente</b>. "Lava regolarmente le mani con acqua corrente e sapone e <b>asciugale accuratamente con un asciugamano monouso</b>", dice l'Oms. "Ricorda: lavarsi le mani correttamente dura circa la canzone "Happy Birthday" due volte", aggiunge. Altra raccomandazione è quella di e<b>vitare di toccare gli occhi, il naso e la bocca</b>. E' più probabile che i germi entrino nell'organismo attraverso gli occhi, il naso e la bocca. "Non puoi controllare tutto ciò che inali, ma puoi ridurre il rischio di infezione tenendo le mani lontane dal viso", specifica l'Oms.<br/><br/>"Se devi toccare gli occhi, il naso o la bocca, fallo con un fazzoletto pulito o lavati prima le mani", aggiunge. L'Oms consiglia inoltre di <b>evitare di di stare con persone malate</b>. L'influenza è contagiosa. "Si diffonde facilmente in spazi affollati, come sui trasporti pubblici, nelle scuole e nelle case di cura e durante gli eventi pubblici", spiega l'Oms. "Quando una persona infetta tossisce o starnutisce, le goccioline contenenti il virus possono diffondersi fino a un metro e infettare gli altri che le inspirano", aggiunge. Infine, <b>si raccomanda di restare a casa, in caso ci si ammali</b>. Stare con gli altri li mette a rischio.<br/><br/>"Questo è particolarmente vero per le persone con patologie croniche come il cancro, le malattie cardiache e l'HIV", dice l'Oms. "Isolarsi rapidamente può prevenire la diffusione dell'influenza e salvare vite umane", conclude.</p>
    </article>
  </body>
</html>