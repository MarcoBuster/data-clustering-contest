<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/navodneniyata-v-severna-angliya-vzekha-zhertva-406221.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T18:37:38+00:00"/>
    <meta property="og:title" content="Наводненията в Северна Англия взеха жертва"/>
    <meta property="og:description" content="Жена загина, след като беше завлечена от водите на река, а десетки семейства бяха евакуирани заради проливни дъждове"/>
  </head>
  <body>
    <article>
      <h1>Наводненията в Северна Англия взеха жертва</h1>
      <address><time datetime="2019-11-08T18:37:38+00:00">08 Nov 2019, 18:37</time> by <a rel="author">Стандарт</a></address>
      <p>Жена загина, след като беше завлечена от водите на река, а десетки семейства бяха евакуирани заради проливни дъждове, причинили днес наводнения в Северна Англия, предаде ДПА, цитирана от БТА. Полицията в графство Дарбишър заяви, че тялото на жената е намерено, след като тя паднала във водите на прелялата р. Дъруент в района на град Матлок тази сутрин.</p>
      <p>В съседния Южен Йоркшир пожарната съобщи, че е спасила 120 души, блокирани в домовете и автомобилите си заради наводненията.</p>
      <p>В Шефилд стотици хора прекараха нощта в голям търговски център, след като само за последното денонощие в района се изсипаха валежни количества, колкото е месечната норма.</p>
      <p>"Страшно е да се гледат тези ужасяващи наводнения в цяла Северна Англия", написа днес в Туитър британският министър-председател Борис Джонсън. "Благодарности на спешните екипи и на доброволците, помагащи на семействата в тези трудни моменти", добави той.</p>
      <p>Днес британската агенция по околната среда съобщи, че са издадени шест предупреждения за сериозна опасност от наводнения<b> </b>в северните райони и 65 други предупреждения за цяла Великобритания.</p>
    </article>
  </body>
</html>