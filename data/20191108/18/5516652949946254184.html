<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425416/epayse-h-poinikh-diwxh-kata-toy-prwhn-dieythynth-ths-agrotikhs-trapezas-karpathoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T18:15:02+00:00"/>
    <meta property="og:title" content="Έπαυσε η ποινική δίωξη κατά του πρώην διευθυντή της Αγροτικής Τράπεζας Καρπάθου"/>
    <meta property="og:description" content="Άλλη μία υπόθεση απάτης με κατηγορούμενο τον πρώην διευθυντή της Αγροτικής Τράπεζας Καρπάθου, η οποία ωστόσο είχε θετική έκβαση, απασχόλησε χθες το Τριμελές Εφετείο επί Κακουργημάτων Δωδεκανήσου."/>
  </head>
  <body>
    <article>
      <h1>Έπαυσε η ποινική δίωξη κατά του πρώην διευθυντή της Αγροτικής Τράπεζας Καρπάθου</h1>
      <h2>Ο καταγγέλλων ανακάλεσε ενώπιον του Εφετείου</h2>
      <address>
        <time datetime="2019-11-08T18:15:02+00:00">08 Nov 2019, 18:15</time>
      </address>
      <p>
        <b>Άλλη μία υπόθεση απάτης με κατηγορούμενο τον πρώην διευθυντή της Αγροτικής Τράπεζας Καρπάθου, η οποία ωστόσο είχε θετική έκβαση, απασχόλησε χθες το Τριμελές Εφετείο επί Κακουργημάτων Δωδεκανήσου.</b>
      </p>
      <p>Συγκεκριμένα, ο 60χρονος κατηγορούνταν για απάτη κατ’ εξακολούθηση με περιουσιακό όφελος και αντίστοιχη ζημία του παθόντος που υπερβαίνει το ποσό των 120.000 ευρώ. Όμως χθες ενώπιον του δικαστηρίου εμφανίστηκε ο καταγγέλλων και δήλωσε ότι δεν επιθυμεί πλέον την ποινική δίωξη του πρώην διευθυντή. Έτσι το δικαστήριο έπαυσε την ποινική δίωξη λόγω ανάκλησης.</p>
      <p>Η υπόθεση πήρε το δρόμο της δικαιοσύνης μετά από μήνυση που είχε καταθέσει σε βάρος του πρώην διευθυντή, κάτοικος Καρπάθου και παραπέμφθηκε σε δίκη με βούλευμα του Συμβουλίου Πλημμελειοδικών Ρόδου.</p>
      <p>Σύμφωνα με το βούλευμα, ο 60χρονος πρώην διευθυντής το χρονικό διάστημα από τις 31 Μαρτίου 2003 έως τις 13 Αυγούστου της ίδιας χρονιάς, φέρεται να έπεισε μία γυναίκα κάτοικο Καρπάθου η οποία έχει πλέον πεθάνει (από το 2006), να μετατρέψει τα κατατεθειμένα κεφάλαιά της στην Αγροτική Τράπεζα, σε Repos, δηλαδή σε διάθεση τίτλων του Ελληνικού δημοσίου με συμφωνία επαναγοράς, λέγοντάς της πως έχουν ασύγκριτα υψηλότερες επιδόσεις από τα επιτόκια τόσο των καταθέσεων όσο και άλλων επενδύσεων. Ωστόσο ο 60χρονος κατηγορείται ότι γνώριζε πως τη χρονική εκείνη στιγμή δεν υπήρχαν Repos που να απέδιδαν αυξημένα επιτόκια.</p>
      <p>Η γυναίκα πείστηκε από τα λεγόμενα του πρώην διευθυντή και στις 31 Μαρτίου 2003 εκταμίευσε από το λογαριασμό που είχε από κοινού με τον μηνυτή, το ποσό των 100.000 ευρώ, και στις 13 Αυγούστου 2003 άλλες 150.000 ευρώ, δηλαδή συνολικά έδωσε στον κατηγορούμενο το ποσό των 250.000 ευρώ ώστε να ολοκληρώσει την επένδυση για την ασφάλεια και την αυξημένη απόδοση.</p>
      <p>Στη συνέχεια ο 60χρονος κατηγορείται ότι συμπλήρωσε κατάλληλα το έντυπο σύμβασης εξωνήσεως δικαιωμάτων επί τίτλων του Ελληνικού Δημοσίου, το οποίο υπέγραψε τόσο ο ίδιος ως διευθυντής του υποκαταστήματος της Τράπεζας όσο και η παθούσα και έβαλε και τις σχετικές σφραγίδες θέλοντας με τον τρόπο αυτό να δείξει ότι η όλη διαδικασία για την αγορά των Repos είχε ολοκληρωθεί.</p>
      <p>Μάλιστα ο 60χρονος φέρεται να έδωσε και αντίγραφο της υπογεγραμμένης πράξης στην παθούσα ώστε να πειστεί πλήρως ότι είχε γίνει η πράξη της σύμβασης. Ωστόσο ο πρώην διευθυντής κατηγορόυνταν ότι ουδέποτε καταχώρησε στα συστήματα και στα βιβλία της τράπεζας τους συγκεκριμένους τίτλους με αποτέλεσμα να μην έχουν ισχύ.</p>
      <p>Στην υπόθεση πολιτική αγωγή παρίσταντο ο κ. Κώστας Διακονής.</p>
    </article>
  </body>
</html>