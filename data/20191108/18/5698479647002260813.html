<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/michael-bloomberg-former-nyc-mayor-considers-run-for-us-2020-election"/>
    <meta property="og:site_name" content="euronews"/>
    <meta property="article:published_time" content="2019-11-08T18:32:23+00:00"/>
    <meta property="og:title" content="میلیاردر دموکرات در اندیشه نبرد با ترامپ، بلومبرگ سودای کاخ سفید دارد"/>
    <meta property="og:description" content="دونالد ترامپ، رئیس جمهوری آمریکا اعلام کرده است که بسیار مشتاق رقابت با مایکل بلومبرگ در انتخابات سال ۲۰۲۰ است."/>
  </head>
  <body>
    <article>
      <h1>میلیاردر دموکرات در اندیشه نبرد با ترامپ، بلومبرگ سودای کاخ سفید دارد</h1>
      <address><time datetime="2019-11-08T18:32:23+00:00">08 Nov 2019, 18:32</time> by <a rel="author">یورونیوز فارسی </a></address>
      <p>دونالد ترامپ، رئیس جمهوری آمریکا در واکنش به احتمال نامزدی مایکل بلومبرگ، شهردار سابق نیویورک در انتخابات ریاست جمهوری سال آینده تاکید کرد که وی «شکست» خواهد خورد.</p>
      <p>رئیس جمهوری ایالات متحده روز جمعه گفت: «مایکل کوچک شکست خواهد خورد.» وی افزود که شهردار سابق نیویورک فاقد ویژگی لازم برای ریاست جمهوری است. دونالد ترامپ با این حال اعلام کرد که بسیار مشتاق رقابت با مایکل بلومبرگ در رای گیری سال ۲۰۲۰ است.</p>
      <p>سخنان رئیس جمهوری آمریکا در حالی بیان شد که رسانه‌های این کشور روز پنجشنبه گزارش دادند که مایکل بلومبرگ به طور جدی در حال بررسی ورود به عرصه رقابت های مقدماتی حزب دموکرات است.</p>
      <h3>مایکل بلومبرگ، یک میلیاردر نیویورکی دیگر سودای ریاست جمهوری دارد</h3>
      <p>مایکل بلومبرگ، ۷۷ ساله پیش از این سه دوره شهردار نیویورک، بزرگترین شهر آمریکا بوده است. نزدیکان او اعلام کرده اند که این میلیاردر نیویورکی بیش از پیش نسبت به توانایی نامزدهای کنونی حزب دموکرات تردید دارد و به همین دلیل در حال بررسی ورود به عرصه رقابت ها است.</p>
      <p>شهردار پیشین نیویورک قصد دارد طی هفته جاری برای شرکت در رقابت مقدماتی حزب دموکرات در ایالت آلاباما ثبت نام کند. مهلت ثبت نام برای رقابت مقدماتی دموکرات ها در ایالت آلاباما از دیگر ایالت ها زودتر تعیین شده است و به همین دلیل مایکل بلومبرگ برای شرکت در رقابت های این ایالت باید زودتر تصمیم گیری کند.</p>
      <p>نزدیکان مایکل بلومبرگ تاکید می کنند که وی با ثبت نام در رقابت های مقدماتی حزب دموکرات در ایالت آلاباما قصد دارد امکان ورود به عرصه رقابت انتخاباتی را برای خود حفظ کند.</p>
      <p>مایکل بلومبرگ که ثروت او ۱۷ برابر ثروت دونالد ترامپ، دیگر میلیارد نیویورکی تخمین زده می شود در صورت ورود به عرصه رقابت های انتخاباتی حزب دموکرات باید با ۱۷ نامزد دیگر از جمله جو بایدن، معاون باراک اوباما در دوران ریاست جمهوری وی رقابت کند.</p>
      <figure>
        <img src="https://static.euronews.com/articles/stories/04/28/74/18/808x511_cmsv2_15e54917-b7d6-5343-98e3-2d10ba24b4dc-4287418.jpg"/>
        <figcaption>عکس از رویترز</figcaption>
      </figure>
      <p>نظرسنجی‌های اخیر نشان می دهد که رقابت‌ها در اولین ایالت هایی که رای گیری در آنها برگزار خواهد شد (آیووا، نیوهمپشایر و کارولینای جنوبی) بین جو بایدن، الیزابت وارن، سناتور ایالت ماساچوست و برنی سندرز، سناتور ایالت ورمونت فشرده است.</p>
      <p>ثروت مایکل بلومبرگ که ریاست شرکت بلومبرگ را برعهده دارد ۵۲ میلیارد دلار تخمین زده می شود. او تاکنون بخش زیادی از ثروت خود را به طرح های آموزشی، بهداشتی و دیگر امور خیریه اختصاص داده است.</p>
      <p>مایکل بلومبرگ که در اصل عضو حزب دموکرات بوده است در سال ۲۰۰۱ به عنوان یک جمهوریخواه وارد عرصه رقابت برای شهرداری نیویورک شد. او پس از موفقیت در این رقابت دو دوره دیگر نیز به عنوان شهردار نیویورک انتخاب شد و این سمت را تا سال ۲۰۱۲ در اختیار داشت.</p>
      <p>او سال گذشته بار دیگر به عضویت حزب دموکرات در آمد. این در حالی است که او با جناح پیشروی حزب دموکرات که برنی سندرز، الیزابت وارن و الکساندریا اوکازیو کورتز، عضو جوان مجلس نمایندگان آن را نمایندگی می کنند اختلاف نظرهای عمیقی دارد.</p>
      <p>مایکل بلومبرگ با این حال بر اهمیت موضوع تغییرات آب و هوایی تاکید زیادی می کند. او ابتدای سال جاری میلادی اعلام کرد که نامزد انتخابات ریاست جمهوری سال ۲۰۲۰ نخواهد شد. صاحبنظران بر این باور هستند که تضعیف موقعیت جو بایدن در رقابت های حزب دموکرات و ارتقای جایگاه الیزابت وارن با تصمیم اخیر مایکل بلومبرگ برای ثبت نام در انتخابات مقدماتی آلاباما بی ارتباط نیست. شهردار سابق نیویورک بر این باور است که رای دهندگان آمریکایی مایل نیستند تا گزینه هایشان در انتخابات آتی از یک سو به دونالد ترامپ و از سوی دیگر به نامزدی از جناح پیشروی حزب دموکرات محدود شود. او معتقد است که فضای لازم برای عرض اندام یک نامزد میانه رو مانند شخص وی وجود دارد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/08/a-year-from-election-day-what-polls-say-about-outcome-of-2020-us-election-trump">یک سال تا انتخابات آمریکا؛ نظرسنجی‌ها ترامپ را برنده می‌دانند یا بازنده؟</a>
        </li>
        <li>
          <a href="https://farsi.euronews.com/2019/11/06/trump-impeachment-from-opening-public-hearings-to-changing-positons-of-key-witness">استیضاح ترامپ؛ از آغاز جلسات علنی استماع تا تغییر موضع یک شاهد کلیدی</a>
        </li>
      </ul>
    </article>
  </body>
</html>