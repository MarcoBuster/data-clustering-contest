<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%94%d7%a4%d7%a2%d7%9d-%d7%96%d7%94-%d7%9c%d7%90-%d7%91%d7%a8%d7%97-%d7%9c%d7%94%d7%9d-0-1-%d7%a7%d7%98%d7%9f-%d7%9c%d7%94%d7%a4%d7%95%d7%a2%d7%9c-%d7%a2%d7%9c-%d7%94%d7%a4%d7%95%d7%a2%d7%9c-%d7%a8-%d7%92-416685/2"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-08T18:08:00+00:00"/>
    <meta property="og:title" content="הפעם זה לא ברח להם - 0:1 קטן להפועל על הפועל ר&quot;ג"/>
    <meta property="og:description" content="ארבעה ימים אחרי שאיבדה יתרון בסכנין שמונה דקות בתוספת הזמן, הצליחו חניכיו של עמיר נוסבאום לשמור על שלוש הנקודות בבית, עם שער יחיד של סוקונה ואחרי משחק ברמה נמוכה. בר איבגי הורחק והפועל טיפסה למקום השמיני"/>
  </head>
  <body>
    <article>
      <h1>הפעם זה לא ברח להם - 0:1 קטן להפועל על הפועל ר"ג</h1>
      <h2>ארבעה ימים אחרי שאיבדה יתרון בסכנין שמונה דקות בתוספת הזמן, הצליחו חניכיו של עמיר נוסבאום לשמור על שלוש הנקודות בבית, עם שער יחיד של סוקונה ואחרי משחק ברמה נמוכה. בר איבגי הורחק והפועל טיפסה למקום השמיני</h2>
      <address><time datetime="2019-11-08T18:08:00+00:00">08 Nov 2019, 18:08</time> by <a rel="author">אורי קידר</a></address>
      <figure>
        <img src="http://mynetpetahtikva.co.il/dyncontent/tmp/158/2019_11_8_36cd472e-93fc-42d6-979a-8bf40b9e5351_1020_1020_Fit_.jpeg"/>
        <figcaption>שחקני הפועל מציינים את הניצחון על רמת גן בצוותא עם אוהדי הקבוצה</figcaption>
      </figure>
      <p>בסיומו של משחק כדורגל חלש למדי, זכתה הפועל פ"ת בשלוש נקודות יקרות, כשגברה אחה"צ (שישי) על הפועל רמת גן בתוצאה 0:1 וזאת במסגרת המחזור ה-12 של הליגה הלאומית בכדורגל.</p>
      <p>שער בודד של החלוץ הצרפתי אמאדו סוקונה רגע לפני השריקה למחצית סידר להפועל את הניצחון שהרחיק אותה מתחתית הלאומית והעלה אותה לאזור הפלייאוף העליון.</p>
      <p>כאלף אוהדי הפועל ראו את עמית מזרחי חוזר להרכב לראשונה מאז נפצע במחזורים הראשונים של העונה. כהרגלו, היה הקשר הפעלתן מבין שחקני הקבוצה והבולט בשורותיה בצוותא עם הקפטן רם לוי, שהוסט לעמדת הבלם במחצית השנייה ועזר לייצב את מרכז ההגנה אחרי מחצית ראשונה מפוזרת.</p>
      <p>בן לוי פתח אף הוא בהרכב לראשונה מזה זמן רב ותופקד כמגן ימני במקומו של יוסף עוודי שהורחק במשחק התיקו המאכזב ביום שני <a href="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%90%d7%9b%d7%96%d7%a8%d7%99-%d7%94%d7%a4%d7%95%d7%a2%d7%9c-%d7%a4-%d7%aa-%d7%90%d7%99%d7%91%d7%93%d7%94-%d7%a0%d7%99%d7%a6%d7%97%d7%95%d7%9f-%d7%91%d7%a1%d7%9b%d7%a0%d7%99%d7%9f-%d7%91%d7%93%d7%a7%d7%94-%d7%94-98-415938/2">בסכנין</a> (1:1).</p>
      <p>נפתלי בלאי, ששב מהשעייה עקב כרטיסים צהובים פתח על הספסל וכך גם ויטלי גנון ויטלי גנון שפתח בהרכב ב"דוחא" ואת מקומו תפס מזרחי.</p>
      <p>חצי השעה הראשונה הייתה משמימה למדי ושתי הקבוצות מיעטו לסכן את שער יריבתם, אם כי רמת גן הייתה מעט יותר מסוכנת, כשהיא מנצלת בלבול בהגנת הפועל.</p>
      <p>בדקה ה-36 יעקב אבבה שגה בהרחקת כדור, עדן הרשקוביץ השתלט עליו ובעט מקרוב כדור חזק שברק לוי, בעוד משחק טוב ושקט, הדף מצוין לקרן.</p>
      <p>בדקה ה-45 יצאה הפועל להתקפה המסוכנת הראשונה שלה. עומר בוארון עבר מאגף שמאל לימין, השתחרר ממגן בתוך הרחבה והעביר כדור רוחב שאמאדו סוקונה דחק מקרוב לרשת - 0:1 להפועל פ"ת ושער ליגה שלישי לסוקונה העונה.</p>
      <p>הפועל ירדה למחצית ביתרון ולמחצית השנייה עלתה עם קצת יותר אנרגיות והמשחק נפתח והיה משוחרר יותר.</p>
      <p>בהתקפה הראשונה עמית מזרחי הפציץ נהדר מ-25 מ' וטל בומשטיין, השוער האורח, התעופף והדף לקרן.</p>
      <p>ככל שנקפו הדקות, שלחה רמת גן יותר ויותר שחקנים להתקפה, בעוד הפועל יצאה להתקפות מתפרצות מסוכנות, שלא הניבו תוצאות בעיקר בגלל חוסר דיוק וקבלת החלטות לקויה.</p>
      <p>בדקה ה-67 החמיץ ישראל ראש, קפטן רמת גן, כשבעט מקרוב מעל המשקוף, דקה אחרי שהוד מסיקה, חברו לקבוצה בעט ממצב דומה כדור שנהדף לקרן.</p>
      <p> בדקה ה-89 בעט בר ירוחם מהפועל כדור מקצה הרחבה שנהדף על ידי בומשטיין.</p>
      <p>אחרי שביום שני האחרון הורחק מגנה הימני של הפועל, יוסף עוודי, היום הורחק גם המגן השמאלי, בר איבגי, כשספג צהוב שני, אחרי עימות עם שחקן רמת גן, עמוק בתוך תוספת הזמן.</p>
      <p>בניגוד ליום שני, הצליחה הפועל לשמור על היתרון, בזכות משחק הקרבה וסגירה נכונה של מרכז ההגנה.</p>
      <p>עד לסיום הספיק סוקונה לבעוט מקרוב לידיו של שוער רמת גן ועומר בוארון הרתיח את אוהדי הקבוצה כשעמד לבד מול בומשטיין ומעד במקום למסור לחברו לקבוצה.</p>
      <p>אחרי שש דקות תוספת זמן שרק השופט שליו ששון לסיום והפועל מנצחת 0:1.</p>
      <p>אם ביום שני אפשר היה לדבר על ניצחון אחד של הפועל בשמונה מחזורים, הפעם אפשר לדבר על הפסד אחד בששת המחזורים האחרונים, לצד שני ניצחונות ושלוש תוצאות תיקו. הפועל רושמת ניצחון ביתי שלישי ברציפות על הפועל רמת גן ורביעי בחמישה משחקים (משחק נוסף הסתיים בתיקו).</p>
      <p>כל ארבעת הניצחונות היו בהפרש של שער ושלושה מהם בתוצאה 0:1.</p>
      <p>בעקבות הניצחון טיפסה הפועל למקום השמיני בטבלה הלאומית כשבמאזנה 16 נקודות.</p>
      <p>הליגה יוצאת כעת לפגרת שזרוע בת שלושה שבועות ובסופה (29/11, או אם תרצו - כ"ט בנובמבר) תתארח הפועל אצל בית"ר ת"א/בת ים.</p>
    </article>
  </body>
</html>