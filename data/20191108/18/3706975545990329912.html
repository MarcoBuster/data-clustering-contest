<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/clanok/1981819?page=1"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-08T18:15:00+00:00"/>
    <meta property="og:title" content="Marinčina a Jurča si z waiver listiny nikto nevybral"/>
    <meta property="og:description" content="Obaja tak putujú na farmu"/>
  </head>
  <body>
    <article>
      <h1>Marinčina a Jurča si z waiver listiny nikto nevybral</h1>
      <h2>Obaja tak putujú na farmu</h2>
      <address><time datetime="2019-11-08T18:15:00+00:00">08 Nov 2019, 18:15</time> by <a rel="author">TORONTO/TASR</a></address>
      <p>Slovenských hokejistov Martina Marinčina a Tomáša Jurča si z listiny nechránených hráčov nevybral žiaden klub NHL a obaja tak poputujú na farmy do nižšej zámorskej súťaže AHL. Informoval o tom portál tsn.ca.</p>
      <p>Dvadsaťsedemročného obrancu Marinčina umiestnilo na waiver listinu Toronto Maple Leafs, za ktoré odohral v prebiehajúcej sezóne sedem duelov bez kanadského bodu. Naposledy sa objavil v zostave tímu 2. novembra, predtým štyri zápasy nehral. V uplynulom ročníku odohral za Toronto 24 stretnutí a nazbieral päť bodov (1+4). Celkovo nastúpil v NHL na 214 duelov a získal 30 bodov (4+26). Pokračovať by mal vo farmárskom tíme Toronto Marlies.</p>
      <p>O rok mladší Jurčo putoval na waiver listinu z Edmontonu Oilers. V prebiehajúcom ročníku odohral dvanásť duelov a zaznamenal dve asistencie. Uplynulý ročník strávil v tímoch AHL. V NHL odohral v dresoch Detroitu, Chicaga a Edmontonu dohromady 223 stretnutí a nazbieral 54 bodov (23+31). Najbližší čas by mal stráviť vo farmárskom mužstve "olejárov" Bakersfield Condors.</p>
    </article>
  </body>
</html>