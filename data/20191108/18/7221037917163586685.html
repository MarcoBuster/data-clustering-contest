<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/akite-gore-4-kardesin-intihar-sebebi-richard-dawkins/926526"/>
    <meta property="og:site_name" content="medya faresi"/>
    <meta property="article:published_time" content="2019-11-08T18:35:00+00:00"/>
    <meta property="og:title" content="Akit'e göre 4 kardeşin intihar sebebi Richard Dawkins"/>
    <meta property="og:description" content="Provokatif yayınlarıyla sık sık tepkilere yol açan ırkçı ve aşırı dinci Yeni Akit Gazetesi, yoksulluk ve geçim sıkıntısı nedeniyle intihara sürüklenen 4 kardeş hakkında skandal bir habere imza attı."/>
  </head>
  <body>
    <article>
      <h1>Akit'e göre 4 kardeşin intihar sebebi Richard Dawkins</h1>
      <h2>Provokatif yayınlarıyla sık sık tepkilere yol açan ırkçı ve aşırı dinci Yeni Akit Gazetesi, yoksulluk ve geçim sıkıntısı nedeniyle intihara sürüklenen 4 kardeş hakkında skandal bir habere imza attı.</h2>
      <address>
        <time datetime="2019-11-08T18:35:00+00:00">08 Nov 2019, 18:35</time>
      </address>
      <p>İstanbul Fatih’te kapısına ‘Dikkat siyanür var, içeri girmeyin’ yazılı notu asarak intihar eden dört kardeşin ölümüne yobaz Akit’ten akla mantığa sığmayan bir yorum geldi.</p>
      <p>Gerici gazete, kardeşlerin ölümünü ‘Ateist kitap dört kişiyi intihara sürükledi’ başlığıyla vererek “Evde ateizm propagandası yapan kitaplar bulundu” ifadeleriyle utanç verici bir habere imza attı.</p>
      <p>Akit gazetesi, dört kardeşin intiharı için insanlık adına utanç veren cümleler kurdu… İşte o sözde haber:</p>
      <p>
        <i>
          <b>"Ateist kitap 4 kişiyi intihara sürükledi</b>
        </i>
      </p>
      <p>
        <i>
          <b>Fatih’te 4 kardeşin siyanür içerek intihar ettikleri evde evrimci Richard Dawkins’in ateizm propagandası yaptığı “Tanrı Yanılgısı” adlı kitabı bulundu. Tüm dinleri alenen inkar eden skandal kitap halkı kin ve düşmanlığa tahrik etmesi ve “Mukadesata hakaret” gerekçesiyle Türkiye’de davalık olmuştu. Türkiye’de basımı ve yayımlanması oldukça kolay olan “bilimsellik” maskesiyle kamufle edilmiş ateizm temelli ‘ideolojik’ kitaplar toplumu zehirlemeye devam ediyor.</b>
        </i>
      </p>
      <p>
        <i>
          <b>Evde ateizm propagandası yapan kitaplar bulundu</b>
        </i>
      </p>
      <p>
        <i>
          <b>Türkiye’nin gündeminden düşmeyen dehşet evinde Evrim safsatasının en ateşli savunucularından Richard Dawkins’in “Tanrı Yanılgısı” kitabı bulundu. Ateizm propagandası yapan skandal kitap 2008 yılında Türkiye’de infiale neden olmuştu. Bütün dinlerin alenen inkar edildiği kitaba, halkı kin ve düşmanlığa tahrik etmesi gerekçesiyle dava açılmıştı.”</b>
        </i>
      </p>
      <figure>
        <img src="http://i.medyafaresi.com/uploads/content/ei2gna9xsaeom-spng.png?v=1573238731"/>
      </figure>
      <p>Akit'in hedef göstermesine sosyal medyadan tepki yağdı.</p>
      <p>Gazeteci Barış Yarkadaş, <b>"AKİT'te yer alan bu ifadeler, insanlıktan bir parça bile nasiplenmediklerini gösteriyor. Okurken onların adına utandım; insanlığını kaybeden bir güruh çıkarıyor bu paçavrayı. İşte bu kafa, okul önünde otizmli çocukları yuhalıyor. İşte bu kafa nefret suçunu olağanlaştırıyor."</b> dedi.</p>
      <p>NE OLMUŞTU?</p>
      <p>İstanbul Fatih'te Molla Gürani Mahallesi Oğuzhan Caddesi'ndeki bir evde yaşayanlara ulaşılamadığı ihbarı üzerine adrese giden polis ekipleri, Cumhuriyet savcısının talimatıyla girdikleri dairenin kapısında "Dikkat siyanür var, polisi arayın, içeri girmeyin." notuyla karşılaşmıştı.</p>
      <p>Yapılan incelemede Cüneyt (48), Oya (54), Kamuran (60) ve Yaşar Yetişkin (56) kardeşlerin hayatını kaybettiği belirlenmiş, kapıdaki not ve evdeki koku nedeniyle ortamda kimyasal madde olması ihtimaline karşın AFAD ve polis ekiplerince yaklaşık 2,5 saat inceleme yapılmıştı.</p>
      <p>İncelemenin ardından cesetler, kesin ölüm nedeninin belirlenmesi için İstanbul Adli Tıp Kurumuna gönderilmişti.</p>
      <p>VALİLİK AÇIKLAMA YAPMIŞTI</p>
      <p>İstanbul Valiliği, 2'si kadın 4 kardeşin ölü bulunmasına ilişkin yaptığı açıklamada, "tüm olgularda saptanan siyanür düzeyleri öldürücü olarak değerlendirilmiştir" denilmişti.</p>
    </article>
  </body>
</html>