<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683099/syriza-gia-forologiko-nomoschedio-oi-elpides-ton-mesaion-stromato"/>
    <meta property="og:site_name" content="enikos.gr"/>
    <meta property="article:published_time" content="2019-11-08T18:07:00+00:00"/>
    <meta property="og:title" content="ΣΥΡΙΖΑ για φορολογικό νομοσχέδιο: Οι ελπίδες των μεσαίων στρωμάτων για ελαφρύνσεις διαψεύδονται οικτρά"/>
    <meta property="og:description" content="«Οι ελπίδες των μεσαίων στρωμάτων για ελαφρύνσεις διαψεύδονται οικτρά», τονίζει ο ΣΥΡΙΖΑ..."/>
  </head>
  <body>
    <article>
      <h1>ΣΥΡΙΖΑ για φορολογικό νομοσχέδιο: Οι ελπίδες των μεσαίων στρωμάτων για ελαφρύνσεις διαψεύδονται οικτρά</h1>
      <address>
        <time datetime="2019-11-08T18:07:00+00:00">08 Nov 2019, 18:07</time>
      </address>
      <p>«Οι ελπίδες των μεσαίων στρωμάτων για ελαφρύνσεις διαψεύδονται οικτρά», τονίζει ο ΣΥΡΙΖΑ σχετικά με το <a href="http://www.enikonomia.gr/economy/225353,ta-mystika-tou-forologikou-nomoschediou-poso-meionetai-o-foros-ei.html">φορολογικό νομοσχέδιο</a> που έθεσε σε διαβούλευση η κυβέρνηση.</p>
      <p>Αναφέρει ειδικότερα ότι «οι μεγάλες κερδοφόρες επιχειρήσεις και τα ατομικά εισοδήματα πάνω από 100.000 ευρώ ετησίως, που τα δηλώνουν λιγότερο από το 1% των φορολογούμενων, είναι οι μεγάλοι κερδισμένοι».</p>
      <p>Σημειώνει αναφορικά με τα μεσαία στρώματα πως «οι μειώσεις από 2 έως 20 ευρώ το μήνα για τους συνταξιούχους και τους μισθωτούς, όπως και οι λίγο μεγαλύτερες μειώσεις για τους ελεύθερους επαγγελματίες, έχουν ήδη εξανεμιστεί από τις αυξήσεις στη ΔΕΗ, από τον τριπλασιασμό των αναγκαίων ηλεκτρονικών συναλλαγών και από την αύξηση του ΕΝΦΙΑ το 2020 κατά 140 εκατομμύρια ευρώ».</p>
      <p>Προσθέτει ότι «η νεοφιλελεύθερη εμμονή της κυβέρνησης να δίνει πολλά στους λίγους και λίγα στους πολλούς, αλλά και η απόφασή της να παραπέμψει στις καλένδες τη διαπραγμάτευση για μείωση του ελλείμματος και να μην χρησιμοποιήσει τον εγγυητικό λογαριασμό της κυβέρνησης ΣΥΡΙΖΑ που πετυχαίνει τη μείωση αυτή, δεν επιτρέπουν τις αναγκαίες ελαφρύνσεις των μεσαίων στρωμάτων».</p>
      <p>Έτσι, τονίζει το κόμμα της αξιωματικής αντιπολίτευσης «ακυρώνονται τα θετικά μέτρα που είχε δρομολογήσει η κυβέρνηση ΣΥΡΙΖΑ για το 2020». Ειδικότερα, όπως αναφέρει, ακυρώνονται: η μείωση της προκαταβολής φόρου, η κατάργηση της εισφοράς αλληλεγγύης έως 20.000 ευρώ και η δραστική μείωση για υψηλότερα εισοδήματα, η μείωση του ΕΝΦΙΑ έως 50% για μικρομεσαίες ιδιοκτησίες, η μείωση του ΦΠΑ από 13% σε 11%.</p>
      <p>Ο ΣΥΡΙΖΑ σχολιάζει πως «η Ν.Δ., αφού εγκατέλειψε όσα έλεγε προεκλογικά για την καταστροφή της οικονομίας και το 4ο Μνημόνιο, αφού ανέκρουσε πρύμναν για τη Συμφωνία των Πρεσπών και το προσφυγικό, σήμερα εγκαταλείπει και τα μεσαία στρώματα στην υπερφορολόγηση που και η ίδια τους επέβαλε χρεοκοπώντας τη χώρα». Τελικά, προσθέτει, «το μόνο στο οποίο είναι σταθερή η Ν.Δ. είναι ο αυταρχισμός, η συγκάλυψη της διαφθοράς και η ιδεοληψία υπέρ των ισχυρών».</p>
      <related>
        <h4>σχετικά άρθρα</h4>
        <a href="http://www.enikos.gr/politics/682926/liakouli-o-syriza-pyrpolise-ti-diadikasia-tis-epitropis-paranoma-%0A%20%20%20%20%0A"/>
        <a href="http://www.enikos.gr/politics/682931/kinal-kata-syriza-gia-tin-anavoli-tis-proanakritikis-kanei-ta-pan%0A%20%20%20%20%0A"/>
        <a href="http://www.enikos.gr/politics/682947/i-anapantechi-synantisi-tou-tsipra-me-ton-dexiotechni-tou-klarino%0A%20%20%20%20%0A"/>
        <a href="http://www.enikos.gr/politics/682927/epithesi-tsipra-ston-proedro-tis-voulis-ton-katigorei-gia-aftarch%0A%20%20%20%20%0A"/>
        <a href="http://www.enikos.gr/politics/682928/plevris-kata-syriza-fainetai-pleon-xekathara-poioi-den-theloun-na%0A%20%20%20%20%0A"/>
        <a href="http://www.enikos.gr/politics/682921/tzanakopoulos-gia-tin-anavoli-tis-synedriasis-tis-proanakritikis-%0A%20%20%20%20%0A"/>
        <a href="http://www.enikos.gr/politics/682903/syriza-aftarchiki-i-apagorefsi-diloseon-tou-dimitri-tsovola-sta-t%0A%20%20%20%20%0A"/>
        <a href="http://www.enikos.gr/politics/682896/syriza-i-moni-merimna-tou-ypourgeiou-paideias-einai-i-syrriknosi-%0A%20%20%20%20%0A"/>
        <a href="http://www.enikos.gr/politics/682874/tsipras-apo-livadeia-na-ftiaxoume-apo-ta-kato-ton-syriza%0A%20%20%20%20%0A"/>
      </related>
    </article>
  </body>
</html>