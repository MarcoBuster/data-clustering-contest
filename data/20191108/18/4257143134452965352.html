<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/08/pm-az-otthoni-palinkafozes-adomentessegerol-egyeztettek-az-unios-penzugyminiszterek"/>
    <meta property="og:site_name" content="infostart"/>
    <meta property="article:published_time" content="2019-11-08T18:48:00+00:00"/>
    <meta property="og:title" content="PM: az otthoni pálinkafőzés adómentességéről egyeztettek az uniós pénzügyminiszterek"/>
    <meta property="og:description" content="Az otthoni pálinkafőzés adómentességéről egyeztettek ismét az Európai Unió pénzügyminisztereinek brüsszeli tanácskozásán - közölte Varga Mihály pénzügyminiszter az ülés után a tárca pénteki tájékoztatása szerint."/>
  </head>
  <body>
    <article>
      <h1>PM: az otthoni pálinkafőzés adómentességéről egyeztettek az uniós pénzügyminiszterek</h1>
      <address><time datetime="2019-11-08T18:48:00+00:00">08 Nov 2019, 18:48</time> by <a rel="author">Infostart / MTI</a></address>
      <h3>Az otthoni pálinkafőzés adómentességéről egyeztettek ismét az Európai Unió pénzügyminisztereinek brüsszeli tanácskozásán - közölte Varga Mihály pénzügyminiszter az ülés után a tárca pénteki tájékoztatása szerint.</h3>
      <p>A miniszter elmondta: az uniós országok többsége támogatja az új irányelv elfogadását, amely szerint egy háztartásban évente ötven liter gyümölcspárlatot lehetne előállítani jövedéki adó megfizetése nélkül, a tagállamok teljes egyetértésének hiányában azonban egyelőre nem született döntés.</p>
      <p>Varga Mihály emlékeztetett, hogy az Európai Bizottság 2018 első félévében tett javaslatot az alkoholos jövedéki irányelv korszerűsítésére. A módosítások elsősorban az unióban működő kis- és középvállalkozásoknak nyújtanának könnyítéseket.</p>
      <blockquote>A tagállamok csak a saját fogyasztásra történő pálinkafőzés adómentességében nem tudtak megegyezni. Magyarország számára elfogadható a kompromisszumos javaslat, amely szerint háztartásonként egy évben 50 liter gyümölcsszeszt lehetne adómentesen előállítani,</blockquote>
      <p>ezért a pénzügyminiszter bízik abban, hogy a vitás kérdések hamarosan lezárulnak, és egységes döntés születik az adómentességről.</p>
      <p>Varga Mihály felidézte, hogy a magyar kormány 2010-ben adómentessé tette bizonyos mennyiségig a pálinkafőzést, Brüsszel azonban kötelezettségszegési eljárást indított emiatt. Magyarország 2015-ben kedvezményes szabályokat harcolt ki, ugyanakkor továbbra is cél maradt, hogy ezeket az egyébként kisebb terhet előíró rendelkezéseket is eltöröljék.</p>
      <p>A digitális gazdaság adóztatásáról lefolytatott vitával kapcsolatban Varga Mihály kifejtette: Magyarország olyan megoldást kíván támogatni, amely széleskörű kompromisszumon jön létre, és a kettős adóztatást elkerüli.</p>
      <p>Magyarország határozottan elutasítja az olyan elképzeléseket, amelyek a társasági adóztatás szintjét figyelembe véve a valós gazdasági tevékenységet és a meglévő nemzetközi standardokat figyelmen kívül hagyva adóztatnák a vállalatok nyereségét. Tekintettel arra, hogy a társasági adó kulcsának alacsony szintje önmagában nem jelent adóelkerülést, annak szankcionálása sem elfogadható, éppen ezért a globális minimum adómegoldásokat Magyarország általánosságban nem támogatja - hangsúlyozta Varga Mihály a közlemény szerint.</p>
      <p>
        <i>Nyitókép: Bánáti Balázs</i>
      </p>
    </article>
  </body>
</html>