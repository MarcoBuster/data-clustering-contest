<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/stiske-ljudi-se-ne-zmanjsujejo"/>
    <meta property="og:site_name" content="Primorske novice"/>
    <meta property="article:published_time" content="2019-11-08T18:00:19+00:00"/>
    <meta property="og:title" content="Stiske ljudi se ne zmanjšujejo"/>
    <meta property="og:description" content="Novogoriški Rdeči križ bo še v tem letu začel graditi prvo fazo humanitarnega centra v Novi Gorici, kamor bo selil del programa iz Solkana. “Je nujno potreben, predvsem zaradi ljudi, ki hodijo k nam po pomoč,” pravi sekretarka Neli Skočaj. In število teh se ne zmanjšuje, število prošenj za finančno pomoč pa se celo povečuje."/>
  </head>
  <body>
    <article>
      <h1>Stiske ljudi se ne zmanjšujejo</h1>
      <address><time datetime="2019-11-08T18:00:19+00:00">08 Nov 2019, 18:00</time> by <a rel="author">Mitja Marussig</a></address>
      <p>
        <b>Novogoriški Rdeči križ bo še v tem letu začel graditi prvo fazo humanitarnega centra v Novi Gorici, kamor bo selil del programa iz Solkana. “Je nujno potreben, predvsem zaradi ljudi, ki hodijo k nam po pomoč,” pravi sekretarka Neli Skočaj. In število teh se ne zmanjšuje, število prošenj za finančno pomoč pa se celo povečuje.</b>
      </p>
      <figure>
        <img src="https://static.primorske.si/foto/highres/gorica/718977_rk_ng_001.jpg"/>
        <figcaption>Neli Skočaj napoveduje, da bodo s humanitarnim centrom razmere za uporabnike bistveno boljše.  </figcaption>
      </figure>
      <p><b>NOVA GORICA</b> &gt; Novogoriški Rdeči križ bo v kratkem dočakal to, za kar si prizadeva že zelo dolgo. Ob Skupnostnem centru na Bidovčevi ulici bo začel graditi dolgo pričakovano prvo fazo Humanitarnega centra, kamor bodo selili tudi skladišče, ki trenutno deluje v hali, ki jo imajo v najemu v Solkanu.</p>
      <h3>Imeli bodo dostojnejše razmere</h3>
      <p>“Vsa ta leta delimo pomoč v neprimernih razmerah, ko je poleti prevroče, pozimi pa izjemno mraz. Že 15 let načrtujemo dostojen prostor, kjer bi ljudi sprejemali in jim na ustrezen način zagotavljali pomoč,” pravi sekretarka <b>Neli Skočaj</b>. Možnosti so se odprle, ko je mestna občina kupila nekdanji samski dom Primorja in menzo, dogovorili so se, da bo del kompleksa za svoj center dobil RK, ki v okviru humanitarnega centra načrtuje tudi delilnico hrane.</p>
      <blockquote>
        <b>Neli Skočaj, sekretarka: “Gre za žalostne zgodbe, ko ljudje nimajo za plačilo elektrike, ogrevanja, komunale, ne za stroške pogreba svojca, denimo.”</b>
      </blockquote>
      <p>Naložba bo stala približno pol milijona evrov, denar mora zbrati območno združenje RK samo. Najeli so približno 300.000 evrov kredita, ker pa denarja za celotno naložbo ni dovolj, so jo razdelili v tri faze. Prvo bodo začeli letos in končali sredi prihodnjega leta. “Zgradili bomo stavbo, kamor se bo iz Solkana selilo skladišče in dejavnosti, ki jih tam izvajamo. V drugi fazo bomo v zgornjem nadstropju uredili pisarne in predavalnice, v tretji pa v pritličju še jedilnico za brezdomce z razdelilno kuhinjo in sanitarijami. Tu računamo predvsem, da nam bo na pomoč priskočila občina,” pravi Skočajeva, ki poudarja: “Tudi za nas bodo razmere boljše, a nove prostore potrebujejo predvsem ljudje, ki hodijo po pomoč, da bodo lahko prišli v prostor, ki je dostojen človeka, kjer bo zagotovljeno vsaj malo intime, kjer ne bo pihalo skozi vrata, zamakalo in jim ne bo mraz, ko bodo prišli po pomoč. To je nujno potrebno, smo eno redkih večjih mest, kjer takega centra ni. Zraven je skupnostni center, brezdomci, pro bono ambulanta, smiselno je, da se vse poveže, da bodo dobili ljudje več oblik pomoči na enem mestu.”</p>
      <h3>Stisk ni nič manj</h3>
      <p>Pomoč novogoriškega RK je v letošnjem letu do konca oktobra skupaj z družinskimi člani prejelo 783 uporabnikov, v tem času so razdelili za 51.743 evrov materialne pomoči v obliki hrane, oblek, pripomočkov. Za plačilo najnujnejših položnic za socialno ogrožene je šlo 26.385 evrov, na letovanje so peljali 34 otrok in devet starejših, bone za šolske potrebščine v skupni vrednosti 4360 evrov je prejelo 109 otrok. “Družba Slovenski državni gozdovi je obenem podarila les za kurjavo za deset družin. Več je tudi število paketov v programu viškov hrane, saj smo jih do zdaj razdelili že 1473 v skupni vrednosti 88.380 evrov, do konca leta bomo presegli 100.000 evrov. Ta program se vsako leto povečuje, vse več ljudi se želi vključiti. To je najhitrejša oblika pomoči,” našteva Neli Skočaj.</p>
      <p>Kot pravi, se prošnje za pomoč skupno sicer ne povečujejo, vse več pa je prošenj za finančno pomoč, za plačilo najnujnejših položnic. “Gre za žalostne zgodbe, ko ljudje nimajo za plačilo elektrike, ogrevanja, komunale, ne za stroške pogreba svojca, denimo. Prevladujejo starejši ljudje, a so med prosilci tudi samostojni podjetniki, pa zaposleni, denimo tisti, ki delajo za polovični čas ali so na minimalni plači, in tudi družine, kjer eden od zakoncev izgubi službo,” pove. Kljub spodbudnim gospodarskim kazalcem in padajoči brezposelnosti se torej socialna slika na izboljšuje. “Podatki, ki jih beremo v medijih, so zelo spodbudni, ljudje, ki pridejo k nam po pomoč, pa tega ne občutijo tako,” pritrjuje Skočajeva.</p>
      <related>
        <h4>Komentar novinarja</h4>
        <a href="https://www.primorske.si/2019/11/08/Stiske-ljudi-se-ne-zmanjsujejo"/>
      </related>
    </article>
  </body>
</html>