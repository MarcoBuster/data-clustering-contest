<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cronache/2019/11/08/news/sconto-di-pena-legittimo-tempesta-emotiva-cassazione-michele-castaldo-omicidio-olga-matei-riccione-1237699/"/>
    <meta property="og:site_name" content="Il Tempo"/>
    <meta property="article:published_time" content="2019-11-08T18:28:00+00:00"/>
    <meta property="og:title" content="Sconti di pena legittimi se c'è &quot;tempesta emotiva&quot;"/>
    <meta property="og:description" content="Respinto il ricorso contro la riduzione della pena a Michele Castaldo, l’omicida reo confesso di Olga Matei"/>
  </head>
  <body>
    <article>
      <h6 class="kicker">LO DICE LA CASSAZIONE</h6>
      <h1>Sconti di pena legittimi <br/>se c'è "tempesta emotiva"</h1>
      <h2>Respinto il ricorso contro la riduzione della pena a Michele Castaldo, l’omicida reo confesso di Olga Matei</h2>
      <address>
        <time datetime="2019-11-08T18:28:00+00:00">08 Nov 2019, 18:28</time>
      </address>
      <p>Gli stati "emotivi e passionali" possono essere valutati dal giudice per la concessione delle "attenuanti generiche" e questa valutazione "rientra nel potere discrezionale del giudice del merito". Per questo motivo, secondo il sostituto procuratore generale della Cassazione Ettore Pedicini, è da respingere il ricorso presentato dalla procura generale contro la sentenza della Corte d’Assise d’appello di Bologna, che ha ridotto da 30 a 16 anni di carcere la pena inflitta a Michele Castaldo, l’omicida reo confesso di Olga Matei, uccisa il 5 ottobre 2016, a Riccione. Sentenza che aveva bilanciato aggravanti e attenuanti generiche, e tenuto conto della "tempesta emotiva" vissuta dall’imputato.</p>
      <p>Michele Castaldo strangolò Olga Matei, la donna con cui aveva una relazione da un mese, il 5 ottobre del 2016, a Riccione, nel Riminese. Castaldo, poi, tentò il suicidio, gesto ripetuto anche a marzo, in carcere. In primo grado, l’uomo era stato condannato a 30 anni per omicidio aggravato dai motivi abietti e futili (ergastolo ridotto per rito abbreviato). Successivamente, il pg Paolo Giovagnoli, davanti alla Corte di assise di appello di Bologna, aveva chiesto conferma della sentenza, tuttavia i giudici avevano ridotto la pena a 16 anni (24 anni, ridotti di un terzo sempre per il rito abbreviato), concedendo le attenuanti generiche. Tra gli elementi valorizzati nelle motivazioni della sentenza, giunta tra l’altro a ridosso dell’8 marzo, una perizia psichiatrica su Castaldo secondo la quale l’uomo fu preda di una "soverchiante tempesta emotiva e passionale" dovuta al suo vissuto.</p>
    </article>
  </body>
</html>