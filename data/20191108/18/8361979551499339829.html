<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/kyiv/metro-na-vinogradar-v-sireckomu-gayu-virubali-dereva-novini-kiyeva-50052505.html"/>
    <meta property="og:site_name" content="НВ"/>
    <meta property="article:published_time" content="2019-11-08T18:29:00+00:00"/>
    <meta property="og:title" content="Метро на Виноградар: в Київметрополітені заявили про наявність дозволу на вирубку дерев у дендропарку"/>
    <meta property="og:description" content="Радник начальника Київського метрополітену Наталія Макогон заявила, що Київметробуд вирубав дерева в дендропарку Сирецький гай за дозволами, одержаними до початку будівництва метро."/>
  </head>
  <body>
    <article>
      <h1>Метро на Виноградар: в Київметрополітені заявили про наявність дозволу на вирубку дерев у дендропарку</h1>
      <h2>Радник начальника Київського метрополітену Наталія Макогон заявила, що Київметробуд вирубав дерева в дендропарку Сирецький гай за дозволами, одержаними до початку будівництва метро.</h2>
      <address>
        <time datetime="2019-11-08T18:29:00+00:00">08 Nov 2019, 18:29</time>
      </address>
      <p>Про це повідомляє <a href="https://hromadske.ua/posts/kiyivmetrobud-maye-dozvoli-na-virubku-derev-u-dendroparku-sireckij-gaj-metropoliten">Громадське</a>.</p>
      <p>За її словами, всі зелені насадження після завершення робіт повинні відновити.</p>
      <p>«Ми розуміємо, що частина будівництва ведеться у парку національного значення, а тому заздалегідь оформлялися акти знесених дерев, та рахували, скільки і на які території ці дерева будуть знесені. Там є багато законодавчих моментів, які треба зробити, й вони всі були враховані», — сказала Макогон.</p>
      <p>Макогон додала, що будівельні роботи будуть проводитися на території парку площею в 2 гектари. Зараз там готують майданчик, через який під землю повинна заходити машина, яка буде проривати тунель метро.</p>
      <p>«Цей тунель метрополітену проходитиме під парком, тоді як далі — перериватимуть всю дорогу, бо метро будуватимуть відкритим способом. Так було зі станціями Теремки, Васильківська, Оболонь. Ви йдете, а за парканом — величезний котлован, де ведуться роботи», — сказала вона, додавши, що його потім будуть накривати, і не буде навіть помітно, що там метро.</p>
      <p>Нагадаємо, що <a href="https://nv.ua/ukr/kyiv/foto-metro-na-vinogradar-v-parku-virubali-dereva-novini-kiyeva-50051777.html">Київметробуд вирубав десятки дерев</a> у дендропарку Сирецький гай у зв’язку з продовженням Сирецько-Печерської лінії метро на Виноградар.</p>
      <p>19 березня 2019 року, почалася активна фаза <a href="https://nv.ua/ukr/ukraine/events/u-kiyevi-pochalosya-budivnictvo-metro-na-vinogradar-50011648.html">будівництва нових станцій Сирецько-Печерської лінії у бік Виноградаря</a>.</p>
    </article>
  </body>
</html>