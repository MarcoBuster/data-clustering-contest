<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620502/%D8%B9%D8%B1%D8%A7%D9%82%DA%86%DB%8C-%D8%A7%D8%B1%D9%88%D9%BE%D8%A7-%D8%A8%D8%A7%DB%8C%D8%AF-%D9%81%D8%B1%D9%88%D8%B4-%D9%86%D9%81%D8%AA-%D8%A7%DB%8C%D8%B1%D8%A7%D9%86-%D8%B1%D8%A7-%D8%AA%D8%B6%D9%85%DB%8C%D9%86-%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T18:02:00+00:00"/>
    <meta property="og:title" content="عراقچی: اروپا باید فروش نفت ایران را تضمین کند"/>
    <meta property="og:description" content="معاون وزیر امور خارجه در حاشیه کنفرانس عدم اشاعه در گفت‌وگو با یک رسانه روسی گفت که انتظار تهران از اروپا تضمین فروش نفت و دریافت درآمد آن از طریق بانکی است."/>
  </head>
  <body>
    <article>
      <h1>عراقچی: اروپا باید فروش نفت ایران را تضمین کند</h1>
      <address>
        <time datetime="2019-11-08T18:02:00+00:00">08 Nov 2019, 18:02</time>
      </address>
      <p>
        <i>معاون وزیر امور خارجه در حاشیه کنفرانس عدم اشاعه در گفت‌وگو با یک رسانه روسی گفت که انتظار تهران از اروپا تضمین فروش نفت و دریافت درآمد آن از طریق بانکی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«سید عباس عراقچی» که برای شرکت در پنجمین کنفرانس عدم اشاعه به مسکو سفر کرده، در گفت‌وگو به خبرگزاری روسی اسپوتنیک گفت که نتایج انتخابات رئیس جمهور آمریکا در سال آینده میلادی هیچ تاثیری بر برنامه‌ریزی‌های ایران ندارد.</p>
      <p>وی در پاسخ به پرسش خبرنگار اسپوتنیک مبنی بر اینکه «در صورت عدم انجام تعهدات برجام از سوی کشورهای اروپایی، گام‌های بعدی ایران در زمینه غنی سازی اورانیوم چگونه خواهد بود؟»، تصریح کرد: ما بسته به تحولاتی که شکل خواهد گرفت، تصمیم‌گیری خواهیم کرد. هیچ تصمیمی را از الان نمی‌توانیم اعلام کنیم.</p>
      <figure>
        <img src="https://aftabnews.ir/files/fa/news/1398/8/17/356712_996.jpg"/>
      </figure>
      <p>معاون وزیر امور خارجه همچنین درباره توقعات ایران از اروپایی‌ها و آمریکا، گفت: باید منافع ایران در برجام تایید شود که مهمترین آن بحث توانایی ایران برای فروش نفت خودش و دریافت درآمدهای ناشی از آن از طریق بانکی خواهد بود.</p>
      <p>کنفرانس بین‌المللی عدم اشاعه (انرژی هسته‌ای- خلع سلاح و عدم اشاعه) یکی از بزرگترین کنفرانس‌ها با موضوع هسته‌ای است که از امروز به مدت سه روز با حضور ۴۰ کشور و ۲۵۰ شخصیت بین‌المللی در مسکو برگزار خواهد شد.<br/>در این کنفرانس که نمایندگانی از سازمان‌های بین‌المللی IAEA، CTBTO، UNODA نیز حضور خواهند داشت موضوعاتی مانند کنترل تسلیحات بین روسیه و آمریکا، جنبه‌های مختلف برنامه جامع اقدام مشترک (برجام) – تنش‌های خاورمیانه - عدم پیشرفت در خلع سلاح هسته‌ای کره شمالی و سایر موضوعات مرتبط مورد بحث و تبادل نظر قرار خواهد گرفت.</p>
      <p>در این پنل «سرگئی ریابکوف» معاون وزیر خارجه روسیه، «هلگا اشمید» دبیرکل سرویس اقدام خارجی اتحادیه اروپا و «فو کونگ» مدیر کل دپارتمان کنترل تسلیحات و خلع سلاح وزارت خارجه چین نیز سخنرانی می‌کنند.</p>
    </article>
  </body>
</html>