<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740722"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T18:23:00+00:00"/>
    <meta property="og:title" content="&quot;แม็คโทมิเนย์&quot;เล็งพาผีกวาด3แชมป์"/>
    <meta property="og:description" content="'สกอตต์ แม็คโทมิเนย์' มิดฟิลด์ดาวรุ่ง แมนฯ ยูไนเต็ด ตั้งเป้าพา 'ผีแดง' ผงาดคว้า 3 แชมป์ฟุตบอลถ้วยในฤดูกาลนี้"/>
  </head>
  <body>
    <article>
      <h1>"แม็คโทมิเนย์"เล็งพาผีกวาด3แชมป์</h1>
      <address>
        <time datetime="2019-11-08T18:23:00+00:00">08 Nov 2019, 18:23</time>
      </address>
      <p>
        <b>"สกอตต์ แม็คโทมิเนย์" มิดฟิลด์ดาวรุ่ง แมนฯ ยูไนเต็ด ตั้งเป้าพา "ผีแดง" ผงาดคว้า 3 แชมป์ฟุตบอลถ้วยในฤดูกาลนี้</b>
      </p>
      <p>สกอตต์ แม็คโทมิเนย์ ห้องเครื่องดาวรุ่ง แมนเชสเตอร์ ยูไนเต็ด ทีมดังแห่งศึกพรีเมียร์ลีก อังกฤษ ตั้งเป้าพา "ผีแดง" กวาด 3 แชมป์บอลถ้วย เอฟเอ คัพ, คาราบาว คัพ และยูโรปา ลีก มาครองในฤดูกาลนี้<br/><br/>แม็คโทมิเนย์ ทำผลงานได้อย่างยอดเยี่ยมในฤดูกาลนี้ และเพิ่งคว้ารางวัลนักเตะยอดเยี่ยมของ แมนฯ ยูไนเต็ด ไปครองได้ 2 เดือนติดต่อกันในเดือนก.ย. และต.ค. กระนั้นดาวเตะทีมชาติสกอตแลนด์มองว่า สิ่งที่สำคัญที่สุดสำหรับเขาคือความสำเร็จของทีม<br/><br/>"มันน่ายินดีกับการได้รางวัลส่วนบุคคลมาครองถึง 2 รางวัล มันเป็นความรู้สึกที่ยอดเยี่ยม แต่สิ่งที่สำคัญมากกว่าคือการคว้าชัยชนะด้วยการเป็นทีม นั่นคือสิ่งที่ทุก ๆ คนในห้องแต่งตัวทุ่มเทเพื่อมัน"<br/><br/>"เรามีลุ้นคว้า 3 ถ้วยในฤดูกาลนี้ และมันก็เป็นบางสิ่งที่เรามุ่งมั่นจะทำให้ได้ รวมทั้งเป็นเป้าหมายของเรา มันยอดเยี่ยมมากที่ได้รางวัลนักเตะยอดเยี่ยมประจำเดือน แต่มันเป็นเรื่องของทั้งทีม และผมก็คงไม่ได้รางวัลนี้ถ้าไม่มีเพื่อนร่วมทีม" แม็คโทมิเนย์ กล่าว.<br/><br/><b>ภาพ gettyimages</b><br/><br/> </p>
    </article>
  </body>
</html>