<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/08/ujabb-orszaggal-lett-kevesebb-az-eu-feketelistajan"/>
    <meta property="og:site_name" content="infostart"/>
    <meta property="article:published_time" content="2019-11-08T18:27:52+00:00"/>
    <meta property="og:title" content="Újabb országgal lett kevesebb az EU feketelistáján"/>
    <meta property="og:description" content="Belize lekerült az Európai Unió adóparadicsomokról összeállított, és így immár mindössze nyolc ország nevét tartalmazó feketelistájáról, Észak-Macedóniát pedig törölték az úgynevezett szürkelistáról."/>
  </head>
  <body>
    <article>
      <h1>Újabb országgal lett kevesebb az EU feketelistáján</h1>
      <address><time datetime="2019-11-08T18:27:52+00:00">08 Nov 2019, 18:27</time> by <a rel="author">Infostart / MTI</a></address>
      <h3>Belize lekerült az Európai Unió adóparadicsomokról összeállított, és így immár mindössze nyolc ország nevét tartalmazó feketelistájáról, Észak-Macedóniát pedig törölték az úgynevezett szürkelistáról.</h3>
      <p>Az EU-s tagállamok pénzügyminiszterei brüsszeli tanácsülésükön megállapították, hogy Belize teljesítette kötelezettségeit, és kiigazította adóügyi jogszabályait.</p>
      <p>Emellett törölték a szürkelistáról Észak-Macedóniát, aláhúzva, hogy a számára megszabott határidő előtt végrehajtotta a szükséges reformokat.</p>
      <p>A feketelistát 2017-ben fogadták el, erre az adóelkerülés ellen nem eléggé hatékonyan fellépő országok kerültek fel. Ebben a jegyzékben jelenleg Amerikai Szamoa, az Amerikai Virgin-szigetek, Fidzsi, Guam, Omán, Szamoa, Trinidad és Tobago, illetve Vanuatu szerepel.</p>
      <p>A törölt államok általában átkerülnek a szürkelistára. Ez most több mint húsz olyan országot tartalmaz, amely ígéretet tett rá, hogy összhangba hozza szabályait az EU normáival.</p>
      <p>Szankciókról egyelőre nem sikerült megállapodni, viszont a presztízsveszteség mellett a listán szereplő országok pénzügyi tranzakcióit is szigorúbban ellenőrzik.</p>
      <p>Az uniós szakminiszteri tanácsot többen bírálják amiatt, hogy annyira fellazította az Európai Bizottság által eredetileg javasolt kritériumrendszert, hogy az EU egyetlen tagállama sem kerülhetett fel a listára.</p>
      <p>
        <i>Nyitókép: Pixabay</i>
      </p>
    </article>
  </body>
</html>