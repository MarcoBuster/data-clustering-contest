<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/fatih-te-olu-bulunan-oya-yetiskin-adina-21-icra-dosyasi-duzenlenmis-889145"/>
    <meta property="og:site_name" content="Onedio"/>
    <meta property="article:published_time" content="2019-11-08T18:19:50+00:00"/>
    <meta property="og:title" content="Kardeşleriyle Birlikte Ölü Bulunmuştu: Oya Yetişkin Adına 21 İcra Dosyası Düzenlenmiş..."/>
    <meta property="og:description" content="İstanbul Fatih'te bir dairede ölü bulunan ve siyanürle intihar ettiklerinden şüphelenilen 4 kardeşten Oya Yetişkin adına 21 icra dosyası bulunduğu, ço..."/>
  </head>
  <body>
    <article>
      <h1>Kardeşleriyle Birlikte Ölü Bulunmuştu: Oya Yetişkin Adına 21 İcra Dosyası Düzenlenmiş...</h1>
      <address><time datetime="2019-11-08T18:19:50+00:00">08 Nov 2019, 18:19</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4><a href="https://onedio.com/etiket/istanbul/501c48f7cc161f8ec13422a8">İstanbul</a> Fatih'te bir dairede ölü bulunan ve siyanürle <a href="https://onedio.com/etiket/intihar/5078d58eb815ea38422581af">intihar</a> ettiklerinden şüphelenilen 4 kardeşten Oya Yetişkin adına 21 icra dosyası bulunduğu, çok sayıda noterliğin de Yetişkin'in borçlarının tahsili amacıyla maaşına el konulması için talimat gönderdiği tespit edildi.  </h4>
      <figure>
        <img src="https://img-s2.onedio.com/id-5dc5a8e465d6fba72d6c1ebb/rev-0/w-500/s-47eafaefad181dee02239a06f6c68cd08db42715.jpg"/>
      </figure>
      <p><a href="https://onedio.com/etiket/istanbul/501c48f7cc161f8ec13422a8">İstanbul</a> Fatih Molla Gürani Mahallesi’ndeki evlerinde ölü bulunan ve siyanürle <a href="https://onedio.com/etiket/intihar/5078d58eb815ea38422581af">intihar</a> ettiklerinden şüphelenilen dört kardeşten biri olan Oya Yetişkin hakkında yeni bilgiler ortaya çıktı. </p>
      <p><a href="https://www.gazeteduvar.com.tr/gundem/2019/11/08/dort-kardesin-olumu-oya-yetiskin-hakkinda-21-icra-takibi-cikarilmis/">Gazete Duvar'dan Hacı Bişkin'in aktardığı bilgiye göre,</a> diğer üç kardeşin sorumluluğunu üstlendiği ve düzenli işi olan tek kardeş olduğu belirtilen Oya Yetişkin hakkında sadece Çağlayan Adliyesi’nde 21 tane icra dosyası bulunuyor. Farklı bankalar, Yetişkin’e sürekli maaş haczi yollamışlar, model olarak saatlik çalıştığı üniversiteden de maaşının kesilmesi istenmiş.</p>
      <h3>Maaşına ve banka hesaplarına haciz konulmuş</h3>
      <figure>
        <img src="https://img-s1.onedio.com/id-5dc5aa69cf1d07b32d919e66/rev-0/w-500/s-4b2cb0d62004266c192b36a35ed4f7315a07dc82.jpg"/>
      </figure>
      <p>Bankalardaki borçlarını ödeyemeyince bankalar ve varlık şirketleri Yetişkin hakkında sürekli maaş haczi emri yollamış. Dosyalardaki alacaklara göre Yetişkin’in borçlarına bazen yüzde 50 bazen de yüzde 90’ına kadar faiz işlenmiş. Yine aynı şekilde borçlardan dolayı Yetişkin’in maaşına ve banka hesaplarına da haciz konulduğu ortaya çıktı.</p>
      <h3>Maaşından kesinti yapılması için çalıştığı üniversiteye yazı gitmiş</h3>
      <figure>
        <img src="https://img-s2.onedio.com/id-5dc5aaa7dfdd1e752d6c50a9/rev-0/w-500/s-e012495039203121a9cd3c740b90f331210769c4.jpg"/>
        <figcaption>
          <i>Yetişkin bir borcunu ödemeye çalışırken noterlik yeni borcun ödenmesi için çalıştığı kuruma yazı göndermiş</i>
        </figcaption>
      </figure>
      <p>Sürekli banka borcu ödemeleriyle karşılaşan Yetişkin’in sözleşmeli olarak çalıştığı Mimar Sinan Üniversitesi’ne, Beyoğlu 4’ncü İcra Müdürlüğü tarafından yazı gönderildiği de ortaya çıktı. Noterlik, üniversiteye yazdığı yazıda faiz ve masraflar hariç Yetişkin’in birçok borcunun olduğunu ve maaşından kesinti yapmasını istedi.</p>
      <p>Noterlerin bu talepleri üzerine Mimar Sinan Güzel Sanatlar Üniversitesi Güzel Sanatlar Fakültesi Dekanlığı, Şişli 3’ncü İcra Müdürlüğü’ne yazı yazdı. Dekanlığın notere yazdığı yazıda Yetişkin’in bir borcunun daha ödendiğini, bu borcun bitiminden sonra maaşından kesinti yapılıp hesaplarına para gönderileceğini belirtti: “Fakültemizde görevli sözleşmeli personel olarak görev yapan Oya Yetişkin saat ücreti olarak günlük 110 TL ücretle 04 Ocak-31 Aralık 2010 tarihleri arasında bir ay içerisinde ortalama 20-21 gün çalışmakta olup maaşlarını her ayın 1-5 arasında ödenmektedir. Söz konusu kişinin maaşından ¼ her ay düzenli olarak kesilerek <a href="https://onedio.com/etiket/istanbul/501c48f7cc161f8ec13422a8">İstanbul</a> 9. İcra Müdürlüğü’ne yatırılmakta olan 25.225.00 TL borcu bulunmaktadır. Borcunun bitiminden itibaren müdürlüğünüzün hesabına maaşın 1/4’ü her ay düzenli olarak 4.988.00 TL kesilerek yatırılacaktır.”</p>
      <h3>Bankaların ilamsız takipleri</h3>
      <figure>
        <img src="https://img-s1.onedio.com/id-5dc5ab346be213df2c85af2a/rev-0/w-500/s-9b68dcb07fe53d2adf11ed0689ce2643c4bb0a52.jpg"/>
      </figure>
      <p>Bankalardan <a href="https://onedio.com/etiket/kredi-karti/503cd638cc161f8ec1342434">kredi kartı</a> alıp kullanan Yetişkin hakkında bankaların ilamsız takiplerini sürdürdükleri de ortaya çıktı. Yetişkin’in tüm bu borçların dışında faiz hariç bazı banklara 6 bin TL, 2 bin 400 TL, bin 500 TL gibi borçları bulunuyor. Bu borçlarla ilgili de kendisine ödeme emirleri gönderilmiş.</p>
      <p>5 Kasım saat 23:00 civarında ihbar üzerine Fatih'te bir eve giden <a href="https://onedio.com/etiket/polis/578bf06ee4ad23697ca1a0b3">polis</a> ekipleri, kapıda "Dikkat siyanür var, polisi arayın, içeri girmeyin" notu, içeride ise 4 cansız beden ile karşılaşmıştı. Hayatını kaybeden kişilerin Cüneyt, Oya, Yaşar ve Kamuran Yetişkin kardeşler olduğu belirlenmişti.</p>
      <p>Aile, Çalışma ve Sosyal Hizmetler Bakanlığı yetkilileri, dört kardeşin adına oluşturulmuş herhangi bir sosyal yardım talebine ya da kaydına rastlanmadığını söylemişti.</p>
    </article>
  </body>
</html>