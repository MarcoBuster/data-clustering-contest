<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/zmaga-mladim-idrijcanom"/>
    <meta property="og:site_name" content="Primorske novice"/>
    <meta property="article:published_time" content="2019-11-08T18:02:34+00:00"/>
    <meta property="og:title" content="Zmaga mladim Idrijčanom"/>
    <meta property="og:description" content="Izola je danes gostila že 55. srečanje najmlajših filmskih in video ustvarjalcev Slovenije, na katerem je organizator predstavil prerez najboljših igranih, animiranih in dokumentarnih filmov, nastalih v produkciji otroških filmskih krožkov v osnovnih šolah in društvih. Otroška žirija pa je za najboljši film razglasila delo filmskega krožka OŠ Idrija."/>
  </head>
  <body>
    <article>
      <h1>Zmaga mladim Idrijčanom</h1>
      <address><time datetime="2019-11-08T18:02:34+00:00">08 Nov 2019, 18:02</time> by <a rel="author">Biljana Pavlovič</a></address>
      <p>
        <b>Izola je danes gostila že 55. srečanje najmlajših filmskih in video ustvarjalcev Slovenije, na katerem je organizator predstavil prerez najboljših igranih, animiranih in dokumentarnih filmov, nastalih v produkciji otroških filmskih krožkov v osnovnih šolah in društvih. Otroška žirija pa je za najboljši film razglasila delo filmskega krožka OŠ Idrija.</b>
      </p>
      <figure>
        <img src="https://static.primorske.si/foto/highres/prvazadnja/718974_258-odeon.jpg"/>
        <figcaption>Izola je gostila že 55. srečanje najmlajših filmskih in video ustvarjalcev Slovenije. Foto: Tomaž Primožič/FPA</figcaption>
      </figure>
      <p><b>IZOLA</b> &gt; Letos je na razpis prispelo 64 igranih, animiranih in dokumentarnih filmov iz vse Slovenije in zamejstva, dolgih v povprečju med dvema in petimi minutami. Kar 40 je bilo igranih, 22 animiranih in dva dokumentarna. Selektor srečanja <b>Matija Milčinski</b> je za ocenjevanje izbral 41 filmov. Končni izbor filmov za projekcijo na srečanju v Izoli pa je opravila žirija, ki so jo sestavljali režiser, scenarist in montažer <b>Amir Muratović</b>, filmski animator, režiser in producent <b>Mitja Manček</b> ter režiserka, pisateljica in slikarka <b>Eka Vogelnik</b>. Žirija je v program uvrstila 21 filmov.</p>
      <p>Zaključno projekcijo 21 filmov v Art kinu Odeon je spremljala tudi otroška žirija, ki je za najboljšega razglasila film z naslovom Generacija Z: Ne al'ja? in je delo članov filmskega krožka OŠ Idrija pod mentorstvom <b>Davida Steguja</b> in <b>Roberta Jereba</b>.</p>
      <p>Kot je izpostavil Manček, “je bil pri ocenjevanju filmov temeljni kriterij sporočilo, ki nam ga film podaja.” Vogelnikova je pri tem omenila tudi odgovornost mentorjev pri vodenju delavnic za mlade, ki je tudi vzgojna, “kar pa ne omejuje svobode razmišljanja mladih, ampak jim odpira resnične svetove brez stereotipov in cinizma.” S tem se strinja tudi Muratović, ki pravi, da obrtne veščine do neke stopnje hitro osvojimo, kasneje pa je mentorjeva naloga, “da spodbuja kreativnost in pripravi učenca do tega, da najde pravo rešitev in da oplemeniti svoje delo z drugim znanjem, ki ga ima v sebi.” Tako je še pred popoldansko projekcijo filmov organizator, Javni sklad RS za kulturne dejavnosti, v dopoldanskem času poleg šestih delavnic za otroke pripravil tudi eno za njihove mentorje. Delavnice so vodili številni priznani ustvarjalci, poleg Mančka in Vogelnikove še filmski animator in režiser <b>Kolja Saksida</b>, montažer <b>Branko Lenarčič</b>, gledališki režiser <b>Boštjan Vrhovec</b> ...</p>
      <slideshow>
        <figure>
          <img src="https://static.primorske.si/foto/highres/gnweb/718974_od-1.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/718974_od2-1.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/718974_od4-1.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/718974_od3-1.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/718974_od5-1.jpg"/>
          <figcaption>Foto: Tomaž Primožič/FPA</figcaption>
        </figure>
      </slideshow>
    </article>
  </body>
</html>