<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817027.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T18:02:00+00:00"/>
    <meta property="og:title" content="رد شائبه توافق شهرداری تهران با مالک پالادیوم"/>
    <meta property="og:description" content="شهردار منطقه یک تهران ضمن تشریح آخرین وضعیت تخلفات پالادیوم، با رد برخی شائبه‌ها مبنی بر تمایل شهرداری منطقه برای توافق با مالک برای حل و فصل این موضوع، گفت: هر رایی که در مورد تخلفات پالادیوم صادر شود، ما اجرا خواهیم کرد."/>
  </head>
  <body>
    <article>
      <h1>رد شائبه توافق شهرداری تهران با مالک پالادیوم</h1>
      <address>
        <time datetime="2019-11-08T18:02:00+00:00">08 Nov 2019, 18:02</time>
      </address>
      <p>شهردار منطقه یک تهران ضمن تشریح آخرین وضعیت تخلفات پالادیوم، با رد برخی شائبه‌ها مبنی بر تمایل شهرداری منطقه برای توافق با مالک برای حل و فصل این موضوع، گفت: هر رایی که در مورد تخلفات پالادیوم صادر شود، ما اجرا خواهیم کرد.</p>
      <p>حمید موسوی در گفت‌وگو با ایسنا، در مورد سرانجام تخریب پل مرکز خرید پلادیوم و شائبه توافق شهرداری منطقه با مالک پالادیوم گفت:در مورد پالادیوم نه تصمیم به توافق داریم و نه اقدام به توافق کرده و نه حتی مالک تقاضای توافق داشته است؛ هرچند باید بگویم شهرداری منطقه یک، در مقامی نیست که مایل بودن یا نبودنش برای توافق، تاثیری در حکم قضایی داشته باشد.</p>
      <p>وی با بیان اینکه کاش مقداری از حساسیت این روزها در مورد پالادیوم، در زمان ساخت و تخلف وجود داشت، گفت: کاش حساسیت در زمان ساخت پالادیوم، ساخت پارکینگ طبقانی، ساخت فضاهای فرهنگی، ساخت زیرگذر و پل پالادیوم  بیشتر بود تا به این نقطه نمی‌رسیدیم؛ چراکه هیچ کدام از این تخلفات در دوره جدید رخ نداده است.</p>
      <p>موسوی با بیان اینکه بارها اعلام کردیم که تابع قانون هستیم، گفت: هر رایی که در مورد تخلفات پالادیوم صادر شود، ما اجرا خواهیم کرد، اما دقت داشته باشید که رای بدوی تخلفات پالادیوم، مبنی بر جمع اوری پل و تونل صادر شد؛ اما مالک اعتراض کرده و رای در مرحله تجدید نظر قرار دارد و هنوز رای قطعی صادر نشده، اما هر رایی صادر شود ما مکلف به اجرا هستیم.</p>
      <p>شهردار منطقه یک با بیان اینکه منتظر صدور حکم هستیم و آن را اجرا می‌کنیم، گفت: تا این لحظه رای قطعی صادر نشده، اما با توجه به حساسیت موضوع چندی پیش ما تصمیم گرفتیم که راسا اقدام به تخریب پل کنیم و حتی نیروها نیز اعزام شدند، اما مالکین با توجه به فقدان رای ماده ۱۰۰ اجازه ورود ندادند.</p>
      <p>موسوی با بیان اینکه  معتقدیم در صدور رای و تصمیمات باید ملاحضات و موضوعات فنی در نظر گرفته شود و باید کاری شود که به نفع مردم باشد، گفت: پس از صدور رای نهایی، مطابق قانون مالک تا دو ماه موظف به اجرای حکم است و اگر این کار را نکند، شهرداری می‌بایست همراه مقام قضایی نسبت به اجرای حکم اقدام کند.</p>
      <p>وی در پاسخ به این سوال که برخی معتقدند از نظر مهندسی امکان تخریب پل نیست،  گفت: از نظر علم مهندسی امکان جمع آوری پل وجود دارد و امیدواریم هر تصمیمی که اتخاذ می‌شود در جهت منافع شهر و شهروندان و منطبق با اصول شهرسازی باشد و باید دید کارشناسان و اعضای  کمیسیون ماده ۱۰۰، چه تصمیم‌گیری در این زمینه دارند.</p>
    </article>
  </body>
</html>