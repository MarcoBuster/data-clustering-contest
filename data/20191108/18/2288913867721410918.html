<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04707456"/>
    <meta property="og:site_name" content="De Standaard"/>
    <meta property="article:published_time" content="2019-11-08T18:10:00+00:00"/>
    <meta property="og:title" content="Japanse vrouwen strijden om bril te mogen dragen op de werkvloer"/>
    <meta property="og:description" content="Japanse vrouwen hebben de afgelopen dagen Twitter overspoeld met de eis om op de werkvloer een bril te mogen dragen. De ophef ontstond nadat een programma ..."/>
  </head>
  <body>
    <article>
      <h1>Japanse vrouwen strijden om bril te mogen dragen op de werkvloer</h1>
      <address>
        <time datetime="2019-11-08T18:10:00+00:00">08 Nov 2019, 18:10</time>
      </address>
      <p>
        <b>Japanse vrouwen hebben de afgelopen dagen Twitter overspoeld met de eis om op de werkvloer een bril te mogen dragen. De ophef ontstond nadat een programma op de Japanse televisie meldde dat heel wat bedrijven hun vrouwelijke werknemers dat verbieden.</b>
      </p>
      <p>Door de actie is de hashtag #brillenzijnverboden trending onder Japanse Twitteraars. ‘Dit soort regels is allang achterhaald’, schrijft een Twitteraar naast de hashtag. Anderen noemen de redenen die werkgevers noemen voor het verbod ‘idioot’.</p>
      <p>Een Japanse vrouw die werkt in een restaurant tweette dat haar herhaaldelijk was verboden om een bril te dragen omdat dat ‘onbeschoft’ zou zijn. Evenmin zou een bril passen bij de traditionele kimono die ze op de werkvloer droeg. De tweet werd intussen al meer dan 13.000 keer gedeeld.</p>
      <p>‘Als een bedrijf enkel zijn vrouwelijke werknemers verbiedt een bril te dragen, dan is er wel degelijk sprake van discriminatie op basis van het geslacht’, zegt Kanae Doi, de Japanse directeur van mensenrechtenorganisatie Human Rights Watch, tegen persagentschap <i>Reuters</i>.</p>
      <p>
        <b>Hoge hakken</b>
      </p>
      <p>Eerder dit jaar was er in Japan ook al ophef om de eis van vele bedrijven dat hun vrouwelijke werknemers hoge hakken dragen op de werkvloer.</p>
      <p>Een onlinepetitie die opriep om een einde te maken aan die vereiste, gestart door een Japanse actrice, werd door meer dan twintigduizend mensen getekend. In een reactie zei een Japanse minister niettemin dat het ‘noodzakelijk en aangewezen’ is dat bedrijven een dresscode invoeren.</p>
      <p>In het meest recente rapport over gendergelijkheid van het Wereld Economisch Forum staat Japan pas op de 110e plaats van de 149 onderzochte landen. Het doet het daarmee heel wat slechter dan andere geïndustrialiseerde landen.</p>
    </article>
  </body>
</html>