<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=378&amp;docID=327641&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-08T18:36:00+00:00"/>
    <meta property="og:title" content="סוגר מעגל: אוסקר גארסיה חוזר לקאמפ נואו"/>
    <meta property="og:description" content="מאמן סלטה החדש יפגוש את ברצלונה: ''זה אף פעם לא נוח''"/>
  </head>
  <body>
    <article>
      <h1>סוגר מעגל: אוסקר גארסיה חוזר לקאמפ נואו</h1>
      <h2>מאמן סלטה החדש יפגוש את ברצלונה: "זה אף פעם לא נוח"</h2>
      <address><time datetime="2019-11-08T18:36:00+00:00">08 Nov 2019, 18:36</time> by <a rel="author">מערכת אתר ערוץ הספורט</a></address>
      <p>זו ללא ספק תהיה סגירת מעגל: לראשונה בתפקידו כמאמן, <a href="http://www.sport5.co.il/Tags/%d7%90%d7%95%d7%a1%d7%a7%d7%a8+%d7%92%d7%90%d7%a8%d7%a1%d7%99%d7%94">אוסקר גארסיה</a> ירשום מחר (שבת) את פסגת הקריירה שלו, כשיעלה לקאמפ נואו, שם יפגוש את קבוצת נעוריו, ברצלונה. גארסיה, שהוכרז באופן רשמי כמאמנה החדש של <a href="http://www.sport5.co.il/team.aspx?FolderID=3743&amp;lang=HE">סלטה ויגו</a>, ירשום את המשחק הראשון שלו אי פעם בקבוצה ספרדית, בגיל 46, אחרי קריירה שכללה לא מעט תחנות באנגליה, יוון, צרפת - וגם ישראל.</p>
      <p>"זה אף פעם לא זמן נוח לפגוש את ברצלונה, בוודאי בקאמפ נואו", הודה גארסיה, "דווקא עכשיו, הם ירצו לפצות על התוצאות הרעות שהשיגו. אבל זה מה שמזמן לוח השנה, ועם זה נצטרך להתמודד". המשימה של גארסיה תהיה לא פשוטה כלל וכלל: הוא מגיע לקבוצה לאחר שפיטרה את המאמן שפתחה עימה את העונה, פראן אסקריבה. הקבוצה בתכלת מגיעה למפגש הקשה כשהיא מתחת לקו האדום, עם שני ניצחונות ליגה בלבד ב-12 משחקים, ועם תשע נקודות בסה"כ.</p>
      <p>גארסיה זכור היטב לישראלים, מכיוון שכאן החלה הקריירה שלו: בקיץ 2012, לאחר נחיתתו של ג'ורדי קרויף במכבי ת"א, הוא מינה את אוסקר למאמן הקבוצה, והאחרון גמל לו כששבר רצף של עשר שנים "רעות", עם זכייה בתואר האליפות בסוף אותה עונה. <br/><br/>אחרי ההישג הוא המשיך לאמן את ברייטון, כשעוד היתה בצ'מפיונשיפ, ולא הצליח בה; בקיץ 2014 הוא מונה מחדש למאמנה של מכבי, אבל עזב תוך חודשיים בלבד לאור המצב הבטחוני. מאז הוא התגלגל לווטפורד האנגלית, עבר לשנתיים מוצלחות מאוד עם רד בול זלצבורג (איתה זכה פעמיים ב"דאבל - אליפות וגביע), ואז לקדנציות קצרות (ולא מרשימות) בסנט אטיין הצרפתית ובאולימפיאקוס.</p>
      <p>אחרי יותר משנה בה לא אימן, אוסקר חוזר לקווים, במקום שעבורו יהיה יותר מעוד משחק: אחרי הכל, עם ברצלונה הוא זכה כשחקן בארבעה תארי אליפות, עוד שני גביעים, ופעם אחת בגביע המחזיקות. האם, דווקא במגרש הכי קשה בספרד, הוא ירשום שיא חדש? כל התשובות מחר בערב.</p>
    </article>
  </body>
</html>