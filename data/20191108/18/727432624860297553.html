<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/tv-prisene-stuper/71796664"/>
    <meta property="og:site_name" content="Dinside"/>
    <meta property="article:published_time" content="2019-11-08T18:00:00+00:00"/>
    <meta property="og:title" content="TV-prisene stuper"/>
    <meta property="og:description" content="To av de tre TV-ene fra høstens trippeltest får du nå til svært reduserte priser."/>
  </head>
  <body>
    <article>
      <h1>TV-prisene stuper</h1>
      <h2>To av de tre TV-ene fra høstens trippeltest får du nå til svært reduserte priser.</h2>
      <address><time datetime="2019-11-08T18:00:00+00:00">08 Nov 2019, 18:00</time> by <a rel="author">Bjørn Eirik Loftås</a></address>
      <p>Det har ikke gått mer enn tre uker siden vi publiserte en <a href="https://www.dinside.no/data/tv-test-hosten-2019/71693183">trippeltest av tre høyaktuelle TV-er</a> i prisklasse 13-16.000 kroner. For første gang sammenlignet vi tre TV-er med forskjellige panel-teknologier, og forskjellene i bildekvalitet var åpenbar, spesielt på sortnivå.</p>
      <p>
        <b>Men skulle vi ha gjort denne testen nå, ville to av disse tilhørt en helt annen prisklasse, inkludert den ene av de to som fikk Anbefalt produkt-stempel.</b>
      </p>
      <p>Modellene vi testet var <b><b>Sony </b>XG85</b> <b>, </b><b><b>LG </b>B9</b> og <b>Samsung Q65R.</b> Førstnevnte var den desidert dyreste, med prislapp på 15.990 kroner på testtidspunktet. Nå får du denne hele 6000 kroner billigere enn da vi testet den, ifølge Prisjakt:</p>
      <p>Den andre modellen, LG B9, koster fortsatt fra 12.990 kroner, samme pris som på testtidspunktet. Denne modellen fikk Anbefalt produkt-stempel, blant annet for beste bildekvalitet.</p>
      <p>Den tredje modellen, Samsung Q65R (selges også som Q64R), kostet også 12.990 kroner på testtidspunktet. Denne modellen får du nå fra 9990 kroner, en nedgang på 3000 kroner.</p>
      <p>Det er ikke første gang vi opplever at prisene på TV-er stuper, men det er oppsiktsvekkende at det skjer så raskt etter en test, og at det skjer i god tid før høstens store handlehøytid, black friday den 29. november.</p>
      <figure>
        <img src="https://dbstatic.no/71797938.jpg?imageId=71797938&amp;x=0&amp;y=0&amp;cropw=100&amp;croph=100&amp;width=321&amp;height=292"/>
        <figcaption><b>38 PROSENT BILLIGERE:</b> Sony XG85 var dyrest i testen. Nå er den plutselig billigst. Foto: Sony Vis mer</figcaption>
      </figure>
      <p>Det hører også med til historien at to av de tre modellene kostet ekstremt mye mer da de ble lansert tidligere i år. 27. mai kostet for eksempel Sony XG85 fra 22.680 kroner, LG B9 kostet 19.999 kroner så seint som i august, mens Samsung Q65R kostet 12.990 kroner ved lansering.</p>
      <p>Det kan med andre ord lønne seg stort å smøre seg med litt tålmodighet etter TV-lanseringene.</p>
      <p>I artikkelen under får du vite hvor lenge du bør vente før du slår til:</p>
      <related>
        <a href="https://www.dinside.no/bolig/sa-lenge-ma-du-vente-for-ikke-a-ga-i-prisfella-nar-du-skal-kjope-tv/66906796"/>
      </related>
    </article>
  </body>
</html>