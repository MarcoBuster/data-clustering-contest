<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/08/fronteks-tyrsi-700-granichari-za-vynshnite-granici-na-es.429033"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T18:50:00+00:00"/>
    <meta property="og:title" content="Фронтекс търси 700 граничари за външните граници на ЕС"/>
    <meta property="og:description" content="Срокът за кандидатстване е до 16 декември 2019 г. | Dnes.bg"/>
  </head>
  <body>
    <article>
      <h1>Фронтекс търси 700 граничари за външните граници на ЕС</h1>
      <h2>Срокът за кандидатстване е до 16 декември 2019 г.</h2>
      <address><time datetime="2019-11-08T18:50:00+00:00">08 Nov 2019, 18:50</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Европейската агенция за гранична и брегова охрана стартира кампания за набиране на първите наднационални европейски гранични сили. За първи път Фронтекс ще има собствен униформен състав /постоянен корпус/, работещ под знамето на Европейския съюз, съобщиха от МВР.</p>
      <p>Агенцията търси своите нови служители сред представители на националните гранични служби, полицията, военните или други правоприлагащи структури, които да се присъединят към първите наднационални европейски гранични сили.</p>
      <p>Постоянният корпус ще изпълнява различни задачи, свързани с граничния контрол и управлението на миграцията в помощ на страните-членки на ЕС. Това включва проверка на самоличност и документи, гранично наблюдение  и връщане на хора, които незаконно пребивават в Европейския съюз.</p>
      <p>По този начин Фронтекс ще може да подпомага държавите-членки на ЕС при предизвикателства на техните граници със собствен състав и оборудване. Граничните служители на агенцията заедно с националните офицери от европейските страни ще работят главно на външните граници на ЕС.</p>
      <p>Първата кампания е за набиране на над 700 гранични служители на Фронтекс, а срокът за кандидатстване е до 16 декември 2019 г.</p>
      <p>Преди граничните служители на агенцията да започнат своята работа, всеки ще трябва да завърши шест месеца обучение и да премине тестове, за да гарантира, че притежава необходимите умения за съвместна работа на външните граници, в съответствие с приложимото законодателство на ЕС и етичните стандарти.</p>
      <p>Първите гранични служители ще бъдат готови да поемат новите си задачи през януари 2021 г.</p>
      <p>За повече подробности - интернет страницата на Европейската агенция за гранична и брегова охрана: <a href="https://frontex.europa.eu/about-frontex/careers/frontex-border-guard-recruitment/"><b>https://frontex.europa.eu/about-frontex/careers/frontex-border-guard-recruitment/</b></a><br/> </p>
    </article>
  </body>
</html>