<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04707497"/>
    <meta property="og:site_name" content="De Standaard"/>
    <meta property="article:published_time" content="2019-11-08T18:38:00+00:00"/>
    <meta property="og:title" content="Toekomstig topdiplomaat EU in problemen door tweet"/>
    <meta property="og:description" content="Josep Borrell, Spaans minister van Buitenlandse Zaken en de toekomstige hoge vertegenwoordiger van het Europees buitenlands beleid, heeft zich in de nesten..."/>
  </head>
  <body>
    <article>
      <h1>Toekomstig topdiplomaat EU in problemen door tweet</h1>
      <address>
        <time datetime="2019-11-08T18:38:00+00:00">08 Nov 2019, 18:38</time>
      </address>
      <p>
        <b>Josep Borrell, Spaans minister van Buitenlandse Zaken en de toekomstige hoge vertegenwoordiger van het Europees buitenlands beleid, heeft zich in de nesten gewerkt met een tweet waarin hij vertrouwelijke informatie over een Catalaanse politica heeft geopenbaard.</b>
      </p>
      <p>Borrell verstuurde woensdag een tweet waarin hij een vertrouwelijk document toonde waarin de Britse overheid meer uitleg vraagt over een Europees aanhoudingsbevel tegen Clara Ponsanti, een Catalaanse politica die in Schotland verblijft. Zo werden ook persoonlijke gegevens van Ponsanti geopenbaard.</p>
      <p>De tweet werd snel verwijderd, maar niet voor hij werd opgepikt door het Catalaanse Europarlementslid Diana Riba i Giner. Ze stuurde een protestbrief naar de Europese Commissie.</p>
      <p>Die reageerde echter dat Borrell de tweet als Spaans minister van Buitenlandse Zaken heeft verstuurd. ‘Het is aan de bevoegde nationale autoriteiten om de zaak te bekijken’, zei een woordvoerster vrijdag.</p>
      <p>Wel maakte de woordvoerster duidelijk dat er ‘heel duidelijke regels’ bestaan over ‘de toegang tot en het gebruik van het Schengen Informatiesysteem’. ‘We gaan ervan uit dat iedereen die regels respecteert, met name over vertrouwelijkheidsvereisten’, voegde ze toe.</p>
      <p>
        <b>Financiële sancties</b>
      </p>
      <p>Het is aan de nationale overheden om die regels af te dwingen. Bij schendingen zijn volgens een bron bij de Europese Commissie financiële sancties voorzien.</p>
      <p>Borrell werd op 2 juli door de Europese staatshoofden en regeringsleiders aangeduid als nieuwe hoge vertegenwoordiger van het buitenlands beleid in <a href="https://www.standaard.be/cnt/dmf20190909_04599362">de nieuwe Commissie van Ursula von der Leyen</a>. In die functie volgt hij Federica Mogherini op. De nieuwe Commissie moet wel nog bekrachtigd worden door het Europees Parlement. De stemming daarvoor staat gepland voor 27 november.</p>
    </article>
  </body>
</html>