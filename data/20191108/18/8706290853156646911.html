<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683143/evropaiki-epitropi-megalyteri-tis-anamenomenis-i-meiosi-tis-anerg"/>
    <meta property="og:site_name" content="enikos.gr"/>
    <meta property="article:published_time" content="2019-11-08T18:37:00+00:00"/>
    <meta property="og:title" content="Ευρωπαϊκή Επιτροπή: Μεγαλύτερη της αναμενόμενης η μείωση της ανεργίας στην ΕΕ"/>
    <meta property="og:description" content="H μείωση της ανεργίας στην ΕΕ ήταν ισχυρότερη από την αναμενόμενη, αναφέρει η έκθεση της Κομισιόν..."/>
  </head>
  <body>
    <article>
      <h1>Ευρωπαϊκή Επιτροπή: Μεγαλύτερη της αναμενόμενης η μείωση της ανεργίας στην ΕΕ</h1>
      <address>
        <time datetime="2019-11-08T18:37:00+00:00">08 Nov 2019, 18:37</time>
      </address>
      <p>
        <b>Βρυξέλλες, Αθανάσιος Αθανασίoυ</b>
      </p>
      <p>"Η αγορά εργασίας και οι μισθολογικές εξελίξεις στην Ευρώπη αψηφούν την οικονομική επιβράδυνση", επιγράφεται σημερινή έκθεση της <a href="https://www.enikos.gr/economy/682843/fthinoporines-provlepseis-tis-komision-gia-tin-ellada-anaptyxi-18%CE%9A%CE%BF%CE%BC%CE%B9%CF%83%CE%B9%CF%8C%CE%BD">Κομισιόν</a> για τις εξελίξεις στην απασχόληση το 2019 στην ΕΕ, καταγράφοντας ως βασικό συμπέρασμα ότι "η ευρωπαϊκή αγορά εργασίας έχει μέχρι στιγμής αποδειχθεί ανθεκτική στην εξασθένιση της οικονομίας".</p>
      <p>Η έκθεση αναφέρει ότι σήμερα απασχολούνται στην ΕΕ 241 εκατομμύρια άτομα που είναι το υψηλότερο επίπεδο και το ποσοστό ανεργίας της ΕΕ βρίσκεται στο χαμηλότερο επίπεδο που έχει καταγραφεί ποτέ.</p>
      <p>Αναλυτικά, σύμφωνα με την έκθεση , η μείωση της ανεργίας ήταν ισχυρότερη από την αναμενόμενη, με βάση το ρυθμό της οικονομικής ανάπτυξης, όπως και τα προηγούμενα έτη. Οι χώρες με υψηλή ανεργία - συμπεριλαμβανομένης της Κροατίας, της Ελλάδας, της Ισπανίας και της Πορτογαλίας - παρουσίασαν μεγάλη αύξηση της απασχόλησης, με συνέπεια να μειωθούν περαιτέρω οι αποκλίσεις μεταξύ των χωρών. Η μείωση της ανεργίας εν μέρει αντικατοπτρίζει τη βελτίωση των διαρθρωτικών χαρακτηριστικών της αγοράς εργασίας, - μεταρρυθμίσεις που θεσπίστηκαν μετά την κρίση του 2008 συνέβαλαν σε αυτή.</p>
      <p>Ενώ οι μισθοί συνέχισαν να αυξάνονται, η μέση αύξησή τους παρέμεινε μέτρια. Όπως και τα προηγούμενα έτη, η αύξηση των μισθών ήταν υψηλότερη στις χώρες της Κεντρικής και Ανατολικής Ευρώπης, συμβάλλοντας στη σύγκλιση των μισθών σε ολόκληρη την ΕΕ. Οι μεταβολές στα συστήματα φορολογίας και παροχών που θεσπίστηκαν μετά το 2008 μείωσαν την ανισότητα σχεδόν σε όλες τις χώρες και το ποσοστό των ατόμων με εισόδημα κάτω από το όριο της φτώχειας.</p>
      <p>Παρ' όλα αυτά, στα μισά περίπου κράτη - μέλη, για τους φτωχότερους ανθρώπους επιδεινώθηκαν οι συνθήκες διαβίωσης. Η έκθεση της Επιτροπής εξετάζει επίσης τις αναντιστοιχίες δεξιοτήτων υπό το πρίσμα του μεταβαλλόμενου κόσμου της εργασίας. Η ανάλυση δείχνει ότι η εισαγωγή τεχνολογιών που μειώνουν τη ζήτηση για εργαζόμενους που εκτελούν καθήκοντα ρουτίνας μπορεί να αυξήσουν τις αναντιστοιχίες δεξιοτήτων.</p>
      <p>Η Marianne Thyssen, Επίτροπος αρμόδιος για την απασχόληση, τις κοινωνικές υποθέσεις, τις δεξιότητες και την κινητικότητα των εργαζομένων, δήλωσε σχετικά πως είναι θετικό το γεγονός ότι η ευρωπαϊκή αγορά εργασίας εξακολουθεί να είναι ισχυρή.</p>
      <p>"Αλλά κάποια σύννεφα στον ορίζοντα θα πρέπει να λειτουργούν ως μια κλήση αφύπνισης", προειδοποίησε.</p>
      <p>"Η οικοδόμηση δεξιοτήτων είναι πιο σημαντική από ποτέ. Ως εκ τούτου, χαιρετίζω τον ενθουσιασμό που συνάντησα κατά την τέταρτη Ευρωπαϊκή Εβδομάδα Επαγγελματικών Δεξιοτήτων, η οποία πραγματοποιήθηκε στα μέσα Οκτωβρίου στο Ελσίνκι", είπε η Επίτροπος ζητώντας επενδύσεις στην εκπαίδευση και την κατάρτιση ως κύριες δράσεις πολιτικής για τα επόμενα χρόνια.</p>
      <p>Πηγή: Real.gr</p>
      <related>
        <h4>σχετικά άρθρα</h4>
        <a href="http://www.enikos.gr/international/682536/giounker-mi-realistiki-i-protasi-tou-kormpin-gia-epanadiapragmate%0A%20%20%20%20%0A"/>
        <a href="http://www.enikos.gr/international/681285/i-facebook-symfonise-na-plirosei-prostimo-gia-to-skandalo-tis-cam%0A%20%20%20%20%0A"/>
        <a href="http://www.enikos.gr/international/681132/tousk-pros-vretanous-i-apostoli-mou-edo-ftanei-sto-telos-tis-tha-%0A%20%20%20%20%0A"/>
        <a href="http://www.enikos.gr/international/680962/zaef-to-ochi-stis-entaxiakes-diapragmatefseis-epireazei-ti-symfon%0A%20%20%20%20%0A"/>
        <a href="http://www.enikos.gr/international/680888/o-tzonson-afinei-stin-anamoni-tin-ee-gia-apantisi-stin-prosfora-t%0A%20%20%20%20%0A"/>
        <a href="http://www.enikos.gr/international/680860/tousk-i-ee-symfonei-me-tin-paratasi-tou-brexit-eos-tis-31-ianouar%0A%20%20%20%20%0A"/>
        <a href="http://www.enikos.gr/international/680354/deftero-gyro-eklogon-sti-volivia-zitise-i-ee%0A%20%20%20%20%0A"/>
        <a href="http://www.enikos.gr/international/680112/etoimi-na-syndramei-se-synomilies-gia-epilysi-tou-kypriakou-i-kom%0A%20%20%20%20%0A"/>
        <a href="http://www.enikos.gr/international/680092/h-ee-stirizei-mia-nea-anavoli-tou-brexit%0A%20%20%20%20%0A"/>
      </related>
    </article>
  </body>
</html>