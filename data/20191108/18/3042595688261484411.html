<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/fullt-mulig-at-det-er-reelle-varsler/71799655"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T18:40:07+00:00"/>
    <meta property="og:title" content="- Fullt mulig at det er reelle varsler"/>
    <meta property="og:description" content="Trond Giske mener flere ting kan være sant samtidig."/>
  </head>
  <body>
    <article>
      <h1>- Fullt mulig at det er reelle varsler</h1>
      <h2>Trond Giske mener flere ting kan være sant samtidig.</h2>
      <address><time datetime="2019-11-08T18:40:07+00:00">08 Nov 2019, 18:40</time> by <a rel="author">Johannes Fjeld</a></address>
      <p>TROMSØ/OSLO (Dagbladet): 8. november gikk den nordnorske mediekonferansen Svarte Natta av stabelen i Tromsø.</p>
      <p>
        <b>Ett punkt på planen har fått særlig mye oppmerksomhet. Konferansen startet med debatten «Hvordan gikk det med presseetikken da #metoo tok verden med storm?», hvor Trond Giske (Ap) var blant deltakerne.</b>
      </p>
      <p>Før debatten gikk Giske ut i avisa <a href="https://www.nordlys.no/trond-giske/arbeiderpartiet/svarte-natta/giske-for-debatten-i-tromso-vil-ikke-si-at-jeg-gleder-meg/s/5-34-1220121">Nordlys</a> og sa han mener det hadde vært klokt å også invitere noen av dem som kom med varsler mot ham. Dette gjentok han også under debatten.</p>
      <p>
        <i>- Hvordan ville det påvirket debatten dersom varslerne var til stede?</i>
      </p>
      <p>- Det kommer litt an på hvordan de som hadde vært til stede hadde håndtert det, men jeg tror det er mulig å prøve å strekke ut ei hånd og forstå hverandre, og lære av hverandre, og at det går an å se verden på forskjellige måter. Jeg tror det er en del av det metoo handler om. At møter mellom mennesker kan oppleves veldig forskjellig, sier han til Dagbladet.</p>
      <h3>- Flere perspektiver</h3>
      <p>I en samtale med ordstyrer Anki Gerhardsen tok Giske for seg det han mener er en uhensiktsmessig polarisering i diskusjoner knyttet til pressens håndtering av metoo.</p>
      <p>
        <i>- Du sa på scenen at du mener det ikke er slik at enten snakker varslerne sant, eller så er det en maktkamp. Hva mener du med det?</i>
      </p>
      <p>- Jeg mener at mange ting kan være sant samtidig. Det er fullt mulig at det er reelle varsler, og folk som har opplevd ting som har vært vondt og vanskelig, noe jeg også har beklaget.</p>
      <p>
        <i>- Mener du at det er sånn, eller at det er fullt mulig at det er sånn?</i>
      </p>
      <p>
        <b>- Jeg mener det er sånn. At det både er saker som det er grunn til å beklage, og at det finnes andre perspektiver inn i et slikt «drev».</b>
      </p>
      <figure>
        <img src="https://dbstatic.no/71799751.jpg?imageId=71799751&amp;width=1024&amp;height=615"/>
        <figcaption><b>DEBATT:</b> Etter en samtale med ordstyrer Anki Gerhardsen deltok Giske i paneldiskusjon med flere medietopper. Foto Øistein Norum Monsen Vis mer</figcaption>
      </figure>
      <h3>- Enten-eller</h3>
      <p>I går skrev Dagbladet at <a href="https://www.dagbladet.no/nyheter/tajiks-nye-vapendrager-heller-bensin-pa-giske-balet/71792421">Arbeiderpartiets nestleder Hadia Tajik</a> har hentet ny rådgiver fra PR-byrået First House.</p>
      <p>Jorid Nordmelan kommer opprinnelig fra Namsos, og har vært en tydelig kritiker av Trond Giske i tida etter metoo-anklagene mot den avgåtte Ap-nestlederen.</p>
      <p>
        <b>I et intervju med <a href="https://www.adressa.no/pluss/nyheter/2019/11/06/Ny-Hadia-Tajik-r%C3%A5dgiver-mener-Giske-bare-har-sagt-%C2%ABsemiunnskyld%C2%BB-20334388.ece">Adressa</a> sier Nordmelan at Giske «burde trukket seg helt tilbake og sagt helt unnskyld, ikke semiunnskyld». Nordmelan begynner i jobben førstkommende mandag.</b>
      </p>
      <p>
        <i>- Vil du kommentere Jorid Nordmelas uttalelser?</i>
      </p>
      <p>- Jeg tenker at en av utfordringene i hele debatten er at det er enten-eller. Enten må du beklage absolutt alle anklager, eller så er du satt en bås hvor du bestrider alt og alt er maktkamp. Det kan jo tenkes at det finnes en virkelighet imellom der, hvor noe gir grunn til å beklage, og noe bestrider man.</p>
      <p>Giske sier han mener han har beklaget det det er grunn til å beklage.</p>
      <h3>Ga ut bok</h3>
      <p>I oktober ga Giskes kone, journalist Haddy Njie, ut boka «Dagbok. 13. desember-13. februar».</p>
      <p>I boka får vi <a href="https://www.dagbladet.no/nyheter/haddys-voldsomme-oppgjor-med-hadia/71670619">innblikk i samtaler</a> ekteparet hadde om varslene, og inngående kjennskap til Giskes fortløpende vurderinger.</p>
      <p>I kjølvannet av utgivelsen skrev Giske-varsler og Ap-politiker Line Oma i en Facebook-status at boka <a href="https://www.dagbladet.no/kultur/kaller-meg-en-logner/71673083">framstilte henne som en løgner</a>.</p>
      <p>
        <a href="https://www.dagbladet.no/kultur/varslere-ma-tale-a-bli-motsagt/71673684">Haddy Njie har tidligere svart på kritikken overfor Dagbladet.</a>
      </p>
      <p>På spørsmål om han har en kommentar til Omas uttalelser, svarer Giske:</p>
      <p>- Nei, da får du spørre forfatteren.</p>
      <p>
        <b>Forlagsredaktør Cathrine Sandnes i Gyldendal har imidlertid <a href="https://www.dagbladet.no/nyheter/tajiks-nye-vapendrager-heller-bensin-pa-giske-balet/71792421">tidligere sagt til Dagbladet</a> at vurderingene om Omas varsel som kommer fram i boka, er Giskes påstander.</b>
      </p>
      <p>- Det framkommer tydelig. Når innholdet i varselet gjenfortelles, så er det Giskes gjengivelse og Giskes opplevelse, sa Sandnes.</p>
      <p>
        <i>- Cathrine Sandnes i Gyldendal sier at de vurderingene som kommer til uttrykk i boka, må leses som dine. Bestrider du det?</i>
      </p>
      <p>- Sier Cathrine Sandnes det? Jeg vil anbefale å lese boka, så kan man gjøre seg opp en mening om det selv.</p>
      <p>
        <i>- Kommer du til på stille til gjenvalg i 2021?</i>
      </p>
      <p>- Det skal jeg bestemme meg om om et år.</p>
    </article>
  </body>
</html>