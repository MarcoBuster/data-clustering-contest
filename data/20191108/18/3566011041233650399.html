<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545688.html/%DA%AF%D8%A7%D8%B2-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D9%88%D8%B5%D9%84-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T18:15:00+00:00"/>
    <meta property="og:title" content="گاز مناطق زلزله زده وصل شد"/>
    <meta property="og:description" content="سخنگوی شرکت ملی گاز ایران اعلام کرد گاز مناطق زلزله زده استان آذربایجان شرقی به جز یک روستا وصل است."/>
  </head>
  <body>
    <article>
      <h1>گاز مناطق زلزله زده وصل شد</h1>
      <address>
        <time datetime="2019-11-08T18:15:00+00:00">08 Nov 2019, 18:15</time>
      </address>
      <p>سخنگوی شرکت ملی گاز ایران اعلام کرد گاز مناطق زلزله زده استان آذربایجان شرقی به جز یک روستا وصل است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد عسگری، با اعلام اینکه تعدادی علمک گاز در زلزله استان آذربایجان شرقی شکسته شده است گفت: پس از وقوع زلزله برای حفظ ایمنی و جلوگیری از خطرات احتمالی، گاز این مناطق قطع شد و پس از ایمن سازی و رفع مشکلات ناشی از وقوع زلزله، هم اکنون گاز تمامی مناطق زلزله زده به جزء یک روستا وصل شده است.</p>
      <p>سخنگوی شرکت ملی گاز ایران افزود: گاز یک روستا به دلیل شدت تخریب و رعایت مسائل ایمنی هم‌اکنون قطع است و پس از رفع مشکل وصل خواهد شد.   بر اساس این گزارش مدیر منطقه 8 عملیات انتقال گاز نیز گفت: شبکه انتقال گاز استان آذربایجان شرقی پس از وقوع زلزله بامداد امروز (جمعه، 17 آبان‌ماه) آسیب ندیده و جریان پایدار و ایمن گاز در این شبکه ادامه دارد.   یداله بایبوردی افزود: وقوع زلزله در استان آذربایجان شرقی، آسیبی به خطوط انتقال گاز و تاسیسات تقویت فشار گاز این استان وارد نکرده است.   وی با بیان اینکه کانون زمین لرزه در محدوده ترکمانچای بوده است، اظهار کرد: نیروهای منطقه 8 عملیات انتقال گاز از زمان وقوع زلزله تاکنون در حالت آماده‌باش کامل هستند و برقراری جریان پایدار و ایمن گاز طبیعی در شبکه به صورت مداوم زیرنظر است.   مدیر منطقه 8 عملیات انتقال گاز با یادآوری اینکه مطابق روال، از ابتدای سال 98 تا زمان شروع فصل سرما، تعمیرات اساسی و عادی در شبکه انتقال گاز این منطقه و نیز استان آذربایجان شرقی انجام شده است تا در صورت وقوع هر حادثه طبیعی از سلامت شبکه اطمینان داشته باشیم، اظهار کرد: خوشبختانه نتیجه تعمیرات و مقاوم‌سازی در وقوع زلزله بامداد امروز خود را نشان داد، به گونه‌ای که تاکنون هیچ مشکلی در شبکه از سوی کارشناسان منطقه گزارش نشده است.   بایبوردی با تاکید بر اینکه در زمان طراحی و احداث خطوط انتقال گاز در سراسر کشور به طور قطع به این نکته توجه می‌شود که خطوط و ایستگاه‌های تقویت فشار گاز در مناطقی ساخته شوند که کمترین میزان پیش‌بینی وقوع زلزله یا سیلاب را داشته باشند، گفت: دقت به این نکته شاید در ابتدا به چشم نیاید اما زمانی که حادثه‌ای رخ می‌دهد می‌توان پی به اهمیت نکات زمان طراحی و احداث خطوط انتقال گاز برد.   زلزله‌ای به بزرگی 5.9 دهم در مقیاس امواج درونی زمین (ریشتر) ساعت 2 و 17 دقیقه و 3 ثانیه بامداد امروز حوالی تَرْک در استان آذربایجان شرقی را لرزاند. این زمین لرزه استان‌های آذربایجان غربی، گیلان،‌ زنجان و اردبیل را هم لرزاند.   تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه است.   منبع: تسنیم</p>
    </article>
  </body>
</html>