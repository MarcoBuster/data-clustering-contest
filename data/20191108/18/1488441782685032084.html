<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/08/lo-schermo-del-vostro-pixel-44-xl-vi-sembra-fioco-potete-aumentare-la-luminosita-root-foto-679874/"/>
    <meta property="og:site_name" content="AndroidWorld"/>
    <meta property="article:published_time" content="2019-11-08T18:34:35+00:00"/>
    <meta property="og:title" content="Se lo schermo del vostro Pixel 4/4 XL vi sembra fioco, ecco come potete aumentare la luminosità (root) (foto)"/>
    <meta property="og:description" content="Gli ultimi Pixel 4 e Pixel 4 XL hanno display di dimensione e risoluzione diversa e sono stati realizzati da..."/>
  </head>
  <body>
    <article>
      <h1>Se lo schermo del vostro Pixel 4/4 XL vi sembra fioco, ecco come potete aumentare la luminosità (root) (foto)</h1>
      <address><time datetime="2019-11-08T18:34:35+00:00">08 Nov 2019, 18:34</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Gli ultimi <a href="https://www.androidworld.it/tag/google-pixel-4/">Pixel 4</a> e <a href="https://www.androidworld.it/tag/google-pixel-4-xl/">Pixel 4 XL</a> hanno display di dimensione e risoluzione diversa e sono stati realizzati da produttori diversi, eppure entrambi <b>soffrono di un problema comune: la luminosità risulta troppo bassa</b>. Se avete provato ad usarne uno sotto la luce diretta del sole, siamo sicuri che vi sarete già accorti di quanto sia faticoso riuscire a distinguere nitidamente le immagini <b>anche impostandola al massimo</b>.</p>
      <p>Stando ai test svolti dai colleghi di <i>XDA</i> i nuovi Pixel, quando la luminosità è impostata al 100%, non riescono ad avere una luminanza superiore a circa 450 nit, <b>un valore nettamente più basso di quasi tutti gli altri smartphone</b> e che mette gli smartphone “made by Google” <b>in fondo alla classifica dei top di gamma</b>. A quanto pare però i telefoni sono in grado di raggiungere circa i <b>610 nit</b>, ma la cosa avviene <b>solamente mentre si guarda un video in HDR</b>.</p>
      <p>Non si sa per quale motivo <a href="https://www.androidworld.it/tag/google/">Google</a> abbia limitato così tanto questo valore, rendendo di fatto i due dispositivi davvero poco leggibili all’aria aperta – <b>problema comune anche ai loro predecessori</b> – tuttavia c’è una scappatoia per migliorare la situazione. Lavorando sull’<b>impostazione nascosta High Brightness Mode</b> infatti si può alzare al massimo la luminosità, purtroppo però non c’è modo di accedere a questo parametro nascosto.</p>
      <p>Per poterci mettere mano bisogna <b>attivarla manualmente da riga di comando: dopo aver ottenuto i permessi di root</b> dovrete digitare nella shell questo comando</p>
      <blockquote>su<br/>echo on &gt;&gt; /sys/class/backlight/panel0-backlight/hbm_mode</blockquote>
      <p>Bicchiere mezzo pieno: questo dovrebbe migliorare notevolmente la luminosità. Bicchiere mezzo vuoto: <b>l’impostazione di azzererà ogni volta che spegnerete lo schermo</b>. Per questo è consigliato l’uso di Tasker per automatizzare l’operazione.</p>
      <p>Una maggiore luminosità avrà sicuramente un impatto sulla batteria, ma la funzione HBM <b>si attiva automaticamente solo quando è impostata al 100%</b>. Tenete presente che per evitare malfunzionamenti vi suggeriamo di <b>resettare la luminosità adattiva</b> (che altrimenti basandosi sul vostro uso precedente potrebbe limitare l’effetto finale). Per farlo dovrete cancellare cache e dati dell’app Device Health Services.</p>
      <p>Via: <a href="https://www.xda-developers.com/google-pixel-4-high-brightness-mode-fix/">XDA Developers</a></p>
    </article>
  </body>
</html>