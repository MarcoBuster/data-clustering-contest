<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-dgp-said-those-who-play-with-peace-will-be-treated-strictly-2839280.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T18:15:18+00:00"/>
    <meta property="og:title" content="अयोध्या केसः DGP बोले- अमन-चैन से खिलवाड़ करने वालों से सख्ती से पेश आएंगे"/>
    <meta property="og:description" content="डीजीपी ओपी सिंह ने प्रदेशवासियों को विश्वास दिलाया है कि प्रदेश के अमन-चैन से खिलवाड़ करने वालों के खिलाफ सख्ती से पेश आएंगे और कड़ी कार्रवाई करेंगे। साथ ही हर आम और खास लोगों की सुरक्षा का विशेष..."/>
  </head>
  <body>
    <article>
      <h1>अयोध्या केसः DGP बोले- अमन-चैन से खिलवाड़ करने वालों से सख्ती से पेश आएंगे</h1>
      <address><time datetime="2019-11-08T18:15:18+00:00">08 Nov 2019, 18:15</time> by <a rel="author">हिन्दुस्तान टीम,लखनऊ</a></address>
      <p>डीजीपी ओपी सिंह ने प्रदेशवासियों को विश्वास दिलाया है कि प्रदेश के अमन-चैन से खिलवाड़ करने वालों के खिलाफ सख्ती से पेश आएंगे और कड़ी कार्रवाई करेंगे। साथ ही हर आम और खास लोगों की सुरक्षा का विशेष खयाल रखा जाएगा। </p>
      <p>डीजीपी सिंह ने प्रदेशवासियों के नाम एक अपील में कहा है कि जैसा कि सबको पता है कि अयोध्या मामले में शनिवार को सुप्रीम कोर्ट की पांच जजों की बेंच का फैसला आ जाएगा। इसलिए आप सबसे अपील है कि किसी भी तरह का मैसेज फारवर्ड करने से पहले उसकी सत्यता अवश्य जांच लें। अन्यथा आपके द्वारा किया गया एक भी गलत मैसेज लाखों लोगों के लिए मुसीबत और प्रदेश के माहौल को खराब करने का कारण बन सकता है। जिसके जिम्मेदार पूरी तरह से आप होंगे। </p>
      <p>डीजीपी ने आगे कहा है कि यूपी पुलिस सोशल मीडिया (व्हाट्सएप, फेसबुक, ट्विटर, इंस्टाग्राम, यूट्यूब आदि) की पूरी निगरानी कर रही है। बावजूद इसके अगर कोई यह सोचकर कि पकड़ा नहीं जाऊंगा और गलत मैसेज फारवर्ड करता है तो यह उसकी गलतफहमी होगी। </p>
      <p>उन्होंने कहा कि पुलिस आपके सहयोग और सहायता के लिए तत्पर है। साथ ही आपसे भी अपेक्षा करती है कि पुलिस का पूरा सहयोग करें। हम भी यह अपेक्षा करते हैं कि अफवाह फैलाने वालों के खिलाफ 112 नंबर, टि्वटर सेवा या निकटतम थाने के एसओ व प्रभारी निरीक्षण को सूचना देंगे। यदि आपके क्षेत्र में कोई अनजान व्यक्ति या समूह सुप्रीम कोर्ट द्वारा दिए गए फैसले के विरोध में भड़काने की कोशिश करता है या बरगलाने की कोशिश करता है तो उसकी सूचना तत्काल पुलिस को दे सकते हैं। </p>
      <p>
        <b>जेल स्टाफ को भी किया एलर्ट </b>
      </p>
      <p>डीजी कारागार आनंद कुमार ने भी प्रदेश की सभी जेलों के स्टाफ को एलर्ट रहने के निर्देश दिए हैं। साथ ही कहा है कि वे संबंधित जिला प्रशासन को पूरा जरूरी सहयोग करें। उन्होंने यह भी निर्देश दिए हैं कि वे अपनी आंखों को खुली रखें ताकि जेलों के अंदर किसी भी प्रकार कि हिंसा न होने पाए और सांप्रदायिक सौर्हाद का माहौल न बिगड़ने पाए। इस तरह की किसी भी प्रकार की कोशिश को दबाने के लिए कड़ी कार्रवाई के लिए तैयार रहें। </p>
    </article>
  </body>
</html>