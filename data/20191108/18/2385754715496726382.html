<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/596452/talat-o-anastasiadis-mou-eipe-oti-pane-mataia-sto-verolino"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T18:47:00+00:00"/>
    <meta property="og:title" content="Ταλάτ: Ο Αναστασιάδης μου είπε ότι πάνε μάταια στο Βερολίνο"/>
    <meta property="og:description" content="Ο Ταλάτ υποστηρίζει ότι ο Πρόεδρος Αναστασιάδης του είπε ότι πάνε στο Βερολίνο «μάταια».   Τον ισχυρισμό ότι o Πρόεδρος Αναστασιάδης του είπε πως..."/>
  </head>
  <body>
    <article>
      <h1>Ταλάτ: Ο Αναστασιάδης μου είπε ότι πάνε μάταια στο Βερολίνο</h1>
      <address><time datetime="2019-11-08T18:47:00+00:00">08 Nov 2019, 18:47</time> by <a rel="author">SigmaLive</a></address>
      <p>Ο Ταλάτ υποστηρίζει ότι ο Πρόεδρος Αναστασιάδης του είπε ότι πάνε στο Βερολίνο «μάταια».</p>
      <p>Τον ισχυρισμό ότι o Πρόεδρος Αναστασιάδης του είπε πως πηγαίνουν άδικα/μάταια στο Βερολίνο, «τζάμπα έξοδα», εξέφρασε ο πρώην ηγέτης των Τ/κ, Μεχμέτ Αλί Ταλάτ σε τηλεοπτικό πρόγραμμα του καναλιού Τ, στην οποία άσκησε και κριτική στον Μουσταφά Ακιντζί για την πενταετία του, λέγοντας πως το ΡΤΚ πρέπει να υποδείξει δικό του υποψήφιο στις επερχόμενες «προεδρικές εκλογές».</p>
      <p>Σύμφωνα με την εφημερίδα Γκιουνές, ο κ. Ταλάτ που ήταν φιλοξενούμενος σε εκπομπή του καναλιού Τ αναφέρθηκε στην τριμερή του Βερολίνου, λέγοντας ότι την προηγούμενη εβδομάδα είδε τον Πρόεδρο Αναστασιάδη στο πλαίσιο μιας δεξίωσης που ήταν και οι δύο.  «Ίσως να κάνετε κάτι, είπα στον Αναστασιάδη, τον οποίο συνάντησα σε δεξίωση την περασμένη εβδομάδα. Και έσκυψε και ψιθύρισε στο αυτί μου: Αυτή είναι μια ανεπίσημη συνάντηση Μεχμέτ Αλί. Τι περιμένετε από αυτή την συνάντηση; Πάμε μάταια, τζάμπα έξοδα».</p>
      <p>Ο κ. Ταλάτ επέκρινε τον κ. Ακιντζί ότι 5 χρόνια στον «θώκο» του και δεν έκανε καθόλου λόμπι υπέρ των Τ/κ στο εξωτερικό, φέροντας ως παράδειγμα τις επαφές που ο ίδιος είχε όταν ήταν στην θέση του ηγέτη των Τ/κ. Τρεις Αμερικανοί ΥΠΕΞ, είπε, άλλαξαν τότε και ο ίδιος είχε συναντηθεί και με τους τρεις, ενώ είχε προσκληθεί στην Ρωσία. Ο Ακιντζί, είπε, δεν πήγε πουθενά, δεν πραγματοποίησε καμιά ενέργεια (λόμπι).</p>
      <p>Ο Μεχμέτ Αλί Ταλάτ ανέφερε ότι ο «πρόεδρος» του ψευδοκράτους δεν θα πρέπει να διακόπτει τον διάλογο με την Τουρκία. Η Τουρκία, συνέχισε, λέει ότι θέσεις  εκτός της ομοσπονδίας πρέπει επίσης να βρίσκονται στο τραπέζι. Το καθήκον του «προέδρου», είπε, είναι να εξηγήσει στην Τουρκία ότι οι άλλες θέσεις είναι μη ρεαλιστικές, να την πείσει και να εναρμονίσει τη γραμμή της Τουρκίας με την δική του. «Ο κ. Ακιντζί δεν μπόρεσε να το κάνει αυτό. Τίποτα δεν λύνεται με το να μένεις σε ένα μέρος. Θα πρέπει να επισκεφτείς μέρη, χώρες όπως οι Βρυξέλλες, το Λονδίνο, η Νέα Υόρκη, η Γαλλία και ακόμη και η Ρωσία», κατέληξε.</p>
      <p>ΚΥΠΕ</p>
    </article>
  </body>
</html>