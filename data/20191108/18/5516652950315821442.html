<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425395/aisiodoxia-apo-thn-toyristikh-ekthesh-toy-londinoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T18:10:01+00:00"/>
    <meta property="og:title" content="Αισιοδοξία από την τουριστική έκθεση του Λονδίνου"/>
    <meta property="og:description" content="Αισιόδοξος επέστρεψε από την έκθεση του Λονδίνου ο περιφερειάρχης Γιώργος Χατζημάρκος, ο οποίος στο πλαίσιο συνέντευξης τύπου που παραχώρησε χτες τόνισε ότι τα μηνύματα από την Αγγλική αγορά, είναι κάτι παραπάνω από θετικά."/>
  </head>
  <body>
    <article>
      <h1>Αισιοδοξία από την τουριστική έκθεση του Λονδίνου</h1>
      <h2>Τι δήλωσε ο περιφερειάρχης στη συνέντευξή του</h2>
      <address>
        <time datetime="2019-11-08T18:10:01+00:00">08 Nov 2019, 18:10</time>
      </address>
      <p>
        <b>Αισιόδοξος επέστρεψε από την έκθεση του Λονδίνου ο περιφερειάρχης Γιώργος Χατζημάρκος, ο οποίος στο πλαίσιο συνέντευξης τύπου που παραχώρησε χτες τόνισε ότι τα μηνύματα από την Αγγλική αγορά, είναι κάτι παραπάνω από θετικά.</b>
      </p>
      <p>Μάλιστα διαπίστωσε από τις επαφές και συναντήσεις που πραγματοποίησε στη WTM ότι είναι έντονο το ενδιαφέρον για την αναπλήρωση του κενού που αφήνει ο Thomas Cook μετά την πτώχευσή του.</p>
      <p>«Πήγαμε με μία αγωνία στην έκθεση γιατί η αγορά της Αγγλίας έδινε κάποια στοιχεία που δημιουργούσαν ανησυχία. Συζήτηση για το Brexit, πολιτικές εξελίξεις και ίσως πρόωρες εκλογές και πτώχευση Thomas Cook αλλά επιστρέψαμε με πιο καλή εικόνα. Η Αγγλική αγορά τελικά έδειξε καλύτερα στοιχεία, υπήρξε ενδιαφέρον από όλους τους ταξιδιωτικούς οργανισμούς» δήλωσε ο περιφερειάρχης ο οποίος υπογράμμισε ότι το κενό θα καλυφθεί συντομότερα από ό,τι περιμένουμε, προσθέτοντας και τα εξής:</p>
      <p>«Τα πράγματα κυλούν εξαιρετικά ομαλά. Είναι μεγάλο το ενδιαφέρον για τα slots που είχε ο Thomas Cook. Οι ταξιδιωτικοί οργανισμοί ενδιαφέρονται και ήδη μία εταιρεία του κλάδου έχει αυξήσει μέχρι σήμερα που μιλάμε κατά 25% την Κω και κατά 12% τη Ρόδο. Πιστεύω ότι τα ποσοστά αυτά θα αυξηθούν και άλλο στην πορεία».</p>
      <p>Επίσης, σύμφωνα με τον κ. Χατζημάρκο, το ενδιαφέρον της περιφέρειας στρέφεται στη διαδικτυακή προβολή, καθώς οι πρώτες συμφωνίες έγιναν και θα συνεχιστούν.</p>
      <p>Παράλληλα εξέφρασε την ικανοποίησή του για τα στοιχεία του Οκτωβρίου και ειδικά για την αύξηση των αφίξεων ζητώντας με την ευκαιρία να σταματήσει η καταστροφολογία και η μιζέρια.</p>
      <p>«Πρέπει να προβάλουμε θετικά τον τόπο μας. Αν και είναι νωρίς σήμερα, δηλώνω αισιόδοξος γιατί όλα τα στοιχεία δείχνουν ότι στην Αγγλία κλείσαμε συμφωνίες για αύξηση όλων όσοι έμειναν στην αγορά και ζήσαμε από κοντά το ενδιαφέρον όλων των οργανισμών για αεροπορικές θέσεις. Η ζήτηση που υπάρχει για τα slots που χάθηκαν από τον Thomas Cook έιναι πολύ μεγάλη θα καλυφθεί το κενό και μάλιστα συντομότερα από ό,τι περιμένουμε» κατέληξε ο περιφερειάρχης.</p>
      <p>Σε ότι αφορά το προσφυγικό υπογράμμισε ό,τι καμία συζήτηση δεν έγινε που να αφορά την περιοχή μας καθώς το νότιο Αιγαίο παραμένει έξω από το πρόβλημα και έτσι πρέπει να συνεχίσει.</p>
      <p>Τέλος, σημειώνεται ότι βρίσκεται σε εξέλιξη η έκθεση αθλητικού τουρισμού στην Αθήνα η Ergo Marathon Expo, όπου δέκα νησιά της περιφέρειάς μας δίνουν το «παρών» ενώ σήμερα ανοίγει τις πύλες της και η έκθεση τουρισμού Philoxenia στη Θεσσαλονίκη που θα διαρκέσει έως τις 10 του μήνα. Στη διοργάνωση συμμετέχουν 25 νησιά.</p>
    </article>
  </body>
</html>