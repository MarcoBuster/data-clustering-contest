<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/mps-condannati-ex-vertici-per-affare-antonveneta-oltre-7-anni-per-mussari-e-vigni/1947181/"/>
    <meta property="og:site_name" content="IlSussidiario"/>
    <meta property="article:published_time" content="2019-11-08T18:42:59+00:00"/>
    <meta property="og:title" content="Mps, condannati ex vertici per affare Antonveneta/ Oltre 7 anni per Mussari e Vigni"/>
    <meta property="og:description" content="Mps-Antonveneta: condannati ex vertici, Nomura e Deutsche Bank. Oltre 7 anni per Mussari e Vigni, confische per 150 milioni. Ultime notizie su sentenza."/>
  </head>
  <body>
    <article>
      <h1>Mps, condannati ex vertici per affare Antonveneta/ Oltre 7 anni per Mussari e Vigni</h1>
      <h2>Mps e affare Antonveneta: condannati ex vertici, Nomura e Deutsche Bank. Oltre 7 anni per Mussari e Vigni, confische per 150 milioni. Le ultime notizie sulla sentenza</h2>
      <address><time datetime="2019-11-08T18:42:59+00:00">08 Nov 2019, 18:42</time> by <a rel="author" href="https://www.ilsussidiario.net/autori/silvana-palazzo/" target="_blank">Silvana Palazzo</a></address>
      <p>Gli ex vertici di <a href="https://www.ilsussidiario.net/news/carige-mps-unicredit-e-le-cose-bancarie-che-contano-davvero-in-italia/1908469/"><b>Monte dei Paschi di Siena</b></a> imputati per le presunte irregolarità nelle operazioni effettuate tra il 2008 e il 2012 sono stati condannati dal <b>Tribunale di Milano</b>. Per <b>Giuseppe Mussari</b> 7 anni e sei mesi di carcere, ad <b>Antonio Vigni</b> 7 anni e tre mesi, invece a <b>Gian Luca Baldassarri</b> 4 anni e otto mesi. I giudici hanno condannato anche <b>Daniele Pirondini</b>, ex direttore finanziario di Rocca Salimbeni: per lui 5 anni e tre mesi. Al centro del processo, trasferito da Siena a Milano nel 2015 per competenza, ci sono le <a href="https://www.ilsussidiario.net/news/economia-e-finanza/mps-chiesti-8-anni-per-mussari-e-confisca-440-milioni-a-nomura-e-deutsche-bank/1883704/"><b>operazioni finanziarie che in quegli anni sarebbero servite per occultare le perdite causate dall’acquisto di Antonveneta</b></a>, costata 10 miliardi di euro circa nel 2008. Sul banco degli imputati sono finite 13 persone, tutte condannate. Oltre agli ex vertici di <b>Mps</b>, anche sei ex dirigenti di <b>Deutsche Bank</b> e due ex manager di <b>Nomura</b>. Con loro tre società: Nomura, la sede di Londra e quella centrale di Deutsche. Sono state condannate anche le banche che fecero da controparti nelle operazioni di Monte dei Paschi.</p>
      <h4>DERIVATI, CONDANNATI 13 EX MANAGER MPS, DEUTSCHE BANK E NOMURA</h4>
      <p>Per quanto riguarda <b>Deutsche Bank AG</b> e <b>Deutsche Bank London Branch</b> è stata decisa una confisca complessiva di 64 milioni di euro e una multa di 3 milioni di euro. Le due società del gruppo tedesco sono finite a processo per la legge 231/2001 sulla responsabilità amministrativa degli enti. Per la banca giapponese <b>Nomura</b> invece la confisca è di 88 milioni di euro e una multa di 3,45 milioni di euro, anche in questo caso in virtù della legge sopracitata. Le operazioni finite nel mirino sono quelle dei <b>derivati Santorini e Alexandri</b>a, a cui vanno aggiunti il <b>prestito ibrido Fresch</b> e la <b>cartolarizzazione Chianti Classico</b>. I reati contestati a vario titolo erano manipolazione del mercato, falso in bilancio, falso in prospetto e ostacolo agli organi di vigilanza, quest’ultimo in parte prescritto. L’avvocato <b>Giuseppe Iannacone</b>, legale degli imputati di Deutsche Bank condannati, ha commentato la sentenza, esprimendo – come riportato da Repubblica – «<i>grande stupore</i>» per le condanne e annunciando «<i>sicuro ricorso in Appello</i>».</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/finanza-grecia-e-moneta-le-certezze-che-non-aiutano-la-bce/1947000/"/>
        <a href="https://www.ilsussidiario.net/news/spread-il-sorpasso-della-grecia-sullitalia-e-solo-linizio/1947230/"/>
        <a href="https://www.ilsussidiario.net/news/spillo-il-declino-della-germania-e-la-scelta-sbagliata-dellitalia/1947223/"/>
        <a href="https://www.ilsussidiario.net/news/spy-finanza-la-voce-dei-mercati-da-ascoltare-in-questa-fine-2019/1946879/"/>
        <a href="https://www.ilsussidiario.net/news/borsa-italiana-oggi-piazza-affari-prova-a-tenere-i-23-500-punti-8-novembre-2019/1946557/"/>
        <a href="https://www.ilsussidiario.net/news/spillo-unicredit-lascia-lultimo-ormeggio-ma-leuro-rotta-non-e-ancora-chiara/1946689/"/>
      </related>
    </article>
  </body>
</html>