<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Norge-herjet-med-Nord-Irland_-Graham-Hansen-ble-tomalsscorer-282509b.html"/>
    <meta property="og:site_name" content="adressa.no"/>
    <meta property="article:published_time" content="2019-11-08T18:57:11+00:00"/>
    <meta property="og:title" content="Norge herjet med Nord-Irland, Graham Hansen ble tomålsscorer"/>
    <meta property="og:description" content="Tre minutter gikk det før den første norske scoringen kom. Resten av kampen foregikk stort sett foran gjestenes mål."/>
  </head>
  <body>
    <article>
      <h1>Norge herjet med Nord-Irland, Graham Hansen ble tomålsscorer</h1>
      <address><time datetime="2019-11-08T18:57:11+00:00">08 Nov 2019, 18:57</time> by <a rel="author">Svein Hagen,Åsmund Gullachsen</a></address>
      <p>Tre minutter gikk det før den første norske scoringen kom. Resten av kampen foregikk stort sett foran gjestenes mål.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>
        <b>NORGE – NORD-IRLAND 6–0</b>
      </p>
      <p><b>JÅTTÅVÅGEN:</b> Norge har så langt gjort kort prosess med sine motstandere så langt i EM-kvalifiseringen. På tre kamper har de vunnet alle med solide sifre, og står med full pott poengmessig og hele 26–1 i målforskjell. Kveldens motstander slo de 6–0 i bortekampen tidligere i høst.</p>
      <p>– Vi fikk kampen inn i vårt spor helt fra start, og jeg følte virkelig vi fikk vist oss frem på en meget god måte i denne kampen, sier en litt kald Caroline Graham Hansen en stund etter kampslutt.</p>
      <p>Etter sine to scoringer er hun kun ett mål bak Ada Hegerbergs 38 mål på landslaget. Lyon-spissen har sagt nei til videre landslagsspill for Norge.</p>
      <p>Denne kampen markerer også den siste for landslaget denne sesongen. Neste kamp i EM-kvalifiseringen går mot Wales i april neste år.</p>
      <p>Kampen startet friskt og det gikk ikke mer enn snaue tre minutter før den første ballen lå inne i nettmaskene. Et innlegg fra venstresiden kunne en umarkert Lisa-Marie Utland enkelt bredside inn i målet.</p>
      <figure>
        <img src="https://vertical.snd.no/images/781c0e4d-ea94-4df9-9b1a-399b9b76f664?fit=crop&amp;q=80&amp;w=680"/>
        <figcaption>Lisa-Marie Utland, til høyre, blir gratulert av Caroline Graham-Hansen etter den første scoringen i kampen.  Foto: VEGARD WIVESTAD GRØTT / BILDBYRÅN NORWAY</figcaption>
      </figure>
      <h3>Utland øket ledelsen</h3>
      <p>Etter scoringen kom gjestene fra Nord-Irland litt mer inn i kampen, og de klarte også å spille seg frem til en målsjanse, uten at det resulterte i noe som helst.</p>
      <p>Det norske laget tok over igjen og produserte sjanser mer eller mindre på løpende bånd utover i omgangen. Mål nummer to ordnet også Lisa-Marie Utland, denne gang med en solid heading.</p>
      <p>At Norge ikke puttet på flere ganger i den siste halvdelen av den første omgangen skyldtes både udyktighet i det avgjørende øyeblikket og flere solide inngripener av gjestenes keeper.</p>
      <p>Guro Reiten viste også frem skuddfoten sin i omgangen. En suser av et langskudd smalt i tverrliggeren. Den ballen var ikke keeperen i nærheten av.</p>
      <h4>Norge – Nord-Irland 6–0 (2–0)</h4>
      <p>EM-kvalifisering</p>
      <p>SR-Bank Arena, 6709 tilskuere</p>
      <p><b>Mål:</b> 1–0 Lisa-Marie Utland (3), 2–0 Utland (12), 3–0 Guro Reiten (51), 4–0 Ingrid Syrstad Engen (53), 5–0 Caroline Graham Hansen (69), 6–0 Hansen (90).</p>
      <p><b>Dommer:</b> Meliz Özcigdem, Tyrkia</p>
      <p><b>Gult kort:</b> Ingen</p>
      <p><b>Sjanser:</b> 23–1</p>
      <p><b>Hjørnespark: </b>20–4</p>
      <p><b>Norge (4–2–3–1):</b> Cecilie Fiskerstrand – Synne Hansen, Maren Mjelde, Ingrid Syrstad Engen, Ingrid Wold – Vilde Bøe Risa (Rikke Bogetveit Nygård fra 77), Frida Maanum – Karina Sævik (Amalie Eikeland fra 66.), Caroline Graham Hansen, Guro Reiten – Lisa-Marie Utland (Elise Thorsnes fra 66).</p>
      <h3>To kjappe scoringer</h3>
      <p>Gjestene startet den andre omgangen best de første minuttene, før Norge virkelig slo tilbake og overtok fullstendig.</p>
      <p>Det var ikke spilt mer enn snaue seks minutter før Guro Reiten dundret ballen opp i nettmaskene. Flott kombinasjonsspill avsluttet Chelsea-proffen med kjempetreff.</p>
      <p>Bare et par minutter senere var det klart for 4–0. Denne gangen var det Ingrid Syrstad Engen som fikk æren av å sette ballen inn i nettmaskene.</p>
      <p>For øvrig var det 6709 tilskuere på SR-Bank Arena, dette er ny publikumsrekord for en kvalifiseringskamp i Norge.</p>
      <figure>
        <img src="https://vertical.snd.no/images/cef20dda-a33f-4980-a479-e21b73dbd203?fit=crop&amp;q=80&amp;w=680"/>
        <figcaption>De nordirske spillerne var stadig på etterskudd når Caroline Graham Hansen satte på turboen sin. Hun scoret også to ganger selv.  Foto: VEGARD WIVESTAD GRØTT / BILDBYRÅN NORWAY</figcaption>
      </figure>
      <h3>Fortsatte å trykke på</h3>
      <p>Utover omgangen fortsatte Norge å produsere målsjanser i hopetall. Og det var slett ikke noe å si på at Caroline Graham Hansen økte til 5–0. Hun vendte opp og satte ballen elegant inn i målet.</p>
      <p>På overtid sørget også Caroline Graham Hansen for at det ble 6–0 i målprotokollen. Det samme resultatet som de slo Nord-Irland med i bortemøtet.</p>
      <p>Seks scoringer var godkjent, men det hadde slett ikke vært noe å si på om det hadde bli tosifret. De norske spillerne var nemlig fullstendig overlegne i denne kampen.</p>
      <h3>– Dominerer</h3>
      <p>– Vi gjennomfører kampen på en veldig bra måte. Vi dominerer i 80 av 90 minutter, oppsummerte landslagssjef Martin Sjögren etter kampen.</p>
      <p>Han får støtte av sin kaptein:</p>
      <p>– Det er et lag vi skal slå, men samtidig må jobben gjøres. Derfor er det viktig å få en god start på kampene, slik vi gjør i dag, sier Maren Mjelde.</p>
      <p>Hun skryter av rammen på SR-Bank Arena.</p>
      <p>– Det er utrolig å kjekt å føle at man virkelig er på hjemmebane, sier kapteinen.</p>
    </article>
  </body>
</html>